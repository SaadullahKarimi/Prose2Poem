poetry,text
دیریست که دلدار پیامی نفرستاد / ننوشت سلامی و کلامی نفرستاد,خیلی وقت است که دلدار خبری برایمان نفرستاده ، نه یک کلام چیز نوشت و نه سلامی فرستاد . خلاصه مدت زمانی است که برای ما نه کلامی و نه پیامی و نه سلامی می فرستد .
صد نامه فرستادم و آن شاهِ سواران / پیکی ندوانید و سلامی نفرستاد,من صد نامه فرستادم در حالیکه آن شاه سواران حتی یک پیک برای من نفرستاد یعنی یک خبر هم نفرستاد . خلاصه به نامۀ من توجه نکرد و مقید نشد که برایم جوابی بفرستد .
سویِ منِ وحشی صفتِ عقل رمیده / آهو روشی کبکِ خرامی نفرستاد,دلبر آهو رفتار که از دلدادگان می رمد ، قاصدِ کبک پویه و تیز گامی نزدِ منِ عاشقِ بیابان نورد خِرد گم کرده نفرستاد ( شرح دکتر خطیب رهبر ) [ کبک خرام = کبک پویه ، کنایه از تیز گام / آهو روش = آهو رفتار ]
دانست که خواهد شدنم مرغِ دل از دست / وز آن خطِ چون سلسله دامی نفرستاد,او فهمید که مرغِ دلم از دست خواهد رفت با وچودِ این از آن خطِ زیبای به هم پیوسته نامه ای برایم نفرستاد . یعنی با خطِ خود نامه ای ارسال نکرد که مرغِ دلم از دیدن آن تسلی یابد و آرام بگیرد .
فریاد که آن ساقیِ شکّر لبِ سرمست / دانست که مخمورم و جامی نفرستاد,فریاد از آن ساقی شکر لب و مستغنی زیرا با وجود آنکه از مخموری من خبر داشت جامی برایم نفرستاد یعنی می دانست که عشق و محبتش مرا بی اختیار کرده است . خبری که تسکینم دهد نفرستاد .
چندانکه زدم لافِ کرامات و مقامات / هیچم خبر از هیچ مقامی نفرستاد,در طریق عشق لافِ کرامات و مقامات خیلی زدم یعنی خیلی گفتم که در عشقِ تو به درجه ای رسیده ام که هر چه از من صادر می شود تماماََ ولایت و کرامت است امّا با این حال از هیچ جا هیچ خبری برایم نفرستاد . یعنی به هیچ وجه به علاقه ام توجه نکرد و به سخنانم التفاط نکرد . [ مقامات = جمع مقام است به معنی منزلت و مرتبتی که بنده به واسطۀ آدابِ خاص بدان رسد و از طریقِ تحملِ سختی و مشقت بدان نائل گردد ( فرهنگ مصطلحاتِ عرفا و متصوفه ) ]
حافظ به ادب باش که واخواست نباشد / گر شاه پیامی به غلامی نفرستاد,ای حافظ ، ادب را رعایت کن چرا که اگر پادشاهی برای غلامش خبری نفرستد ، موردِ بازخواست قرار نمی گیرد یعنی هرگز نمی شود که به پادشاهی خطاب کرد که چرا برای چاکرت خبری و پیامی ارسال نکردی . شرح و تفسیر غزل 108                      شرح و تفسیر غزل 110
خسروا گوی فلک در خَمِ چوگانِ تو باد / ساحتِ کون و مکان عرصۀ میدان تو باد,ای پادشاه گوی فلک در خَمِ چوگانِ تو باشد یعنی حق تعالی به تو قدرت و عظمتی دهد که مافوقِ تصور باشد یعنی قدرت و عظمتِ خارق العاده دهد . [ شهریارا ، گوی گردون دستخوش و سرگردان چوگان فرمانِ تو و پهنۀ گشاده جهان هستی جولانگه تو باد ( شرح دکتر خطیب رهبر ) . گوی فلک = گوی گردون / ساحت کون و مکان = سراسر روی زمین ]
زلفِ خاتونِ ظفر شیفتۀ پرچمِ توست / دیدۀ فتح ابد عاشقِ جولانِ تو باد,گیسوی ملکۀ پیروزی عاشق پرچم درفش توست و چشم فتح و گشایش جاودانی دلباختۀ تاخت و تاز تو باد . خلاصه بهر سوی که جنبش کنی و روی آوری فتح و پیروزی هوادارِ تو باشد . ( شرح دکتر خطیب رهبر ) [ شیفته = دیوانه و حیران ]
ای که انشاء عطارد صفتِ شوکتِ توست / عقلِ کُل چاکرِ طغرا کِشِ دیوانِ تو باد,ای شاهی که انشاء عطارد صفت شوکتِ توست یعنی عطارد که نویسندۀ فلک است شوکت و عظمت تو را وصف می کند و عقل کُل خدمتکارِ طغراکشِ تو باشد . [ طغراکش = نگارنده طغرا یا نشانِ ویژه پادشاهی بر فرمانها / چاکر = خدمتکار / عطارد = یکی از هفت سیاره معروف که به فارسی آن را تیر نامند و آن را دبیر فلک خوانده اند ]
طیرۀ جلوۀ طوبی قدِ چون سروِ تو شد / غیرتِ خُلدِ برین ساحتِ بستانِ تو باد,قدِ چون سروِ تو باعثِ خشمِ جلوه طوبی گشت یعنی وقتی طوبی قدِ چون سروِ تو را دید که با ناز می خرامد از حسادت به خشم آمد و غضبناک شد و پهنۀ گشادۀ گلستان تو مایه رشک بهشت اعلی باد . [ طوبی = درخت بهشتی / طیره = سبکی و خفت / خلد برین = بهشت اعلی ]
نه به تنها حیوانات و نباتات و جماد / هر چه در عالَمِ امرست به فرمانِ تو باد,نه تنها حیوانات و نباتات و جمادات بلکه هر چه هم در عالمِ ملکوت است مطیع فرمان تو باشد . یعنی نه تنها همۀ موجودات زمینی ، بلکه آنچه در عالم ملکوت نیز هست مطیع فرمان تو باشد . – عالم امر منظور عالمِ ملکوت است که در مقابل عالم خلق یا عالمِ مادی آمده است که از آن به « حیوانات و نباتات و جماد » تعبیر شده است . با توجه به اینکه این بیت خطاب به شاه منصور می باشد لذا ظاهراََ غلوی شده است که خلافِ ادبِ شرعی است . شرح و تفسیر غزل 107                     شرح و تفسیر غزل 109
حُسنِ تو همیشه در فزون باد / رویت همه ساله لاله گون باد,زیبایی تو همیشه در ترقی باشد یعنی روز به روز بیشتر شود و رویت سراسرِ سال لاله گون یعنی چون لاله باشد و یا به رنگِ لاله باشد .
اندر سرِ ما خیالِ عشقت / هر روز که باد در فزون باد,خیال عشق تو در سرم هر روز افزونتر گردد یعنی عشقم نسبت به تو شدّت یابد . خلاصه عشق و محبتم نسبت به تو روز به روز بیشتر شود .
هر سرو که در چمن درآید / در خدمتِ قامتت نگون باد,هر سرو که در چمن پیدا شود در خدمت قدِ چون الفِ تو ، نگون باد . یعنی به واسطۀ تعظیمی که می کند قدش خمیده گردد چنانکه رسم بر این است که هنگامِ سلام خم می شوند . خلاصه هر قدِ بلند و عالی شأن در برابر قامت تو راکع و ساجد باشد .
چشمی که نه فتنۀ تو باشد / چون گوهرِ اشک غرق خون باد,چشمی که مفتونِ تو نباشد مثلِ گوهرِ اشک غرق خون گردد یعنی هر که تو را دوست ندارد چشمش گریان و دلش غمناک شود .
چشمِ تو ز بهرِ دلربایی / در گردنِ سحرِ ذوفنون باد,چشمت برای دلربایی ، صاحب همه فنون سُحر باشد . یعنی برای تسخیر دل های عشاق به انواعِ سِحر قادر باشد . [ دلربایی = جذب کننده دل / ذو = صاحب / فنون = جمع فن به معنی صنعت ]
هر جا که دلی است در غمِ تو / بی صبر و قرار و بی سکون باد,در هر جا که دلی قابلیت عشق و محبت را دارد . در غمِ عشق تو بی صبر و قرار و نا آرام باشد .
قدِ همه دلبرانِ عالَم / پیشِ الفِ قدت چو نون باد,قامت همه دلربایان جهان در برابر بالای راست الف سان تو مانند حرف «ن» خمیده باد یعنی همۀ نکویان در پیشِ تو ، به نشانِ بزرگداشت سر فرود آورند .
هر دل که ز عشق توست خالی / از حلقۀ وصلِ تو برون باد,دلی که به راستی عاشقِ تو نباشد و برای هوس ، وصلِ تو را خواهد . از انجمنِ وصالت دور باد .
لعلِ تو که هست جانِ حافظ / دور از لبِ مردمانِ دون باد,لبِ قرمز چون لعلِ تو که جانِ حافظ است . دور از لب مردم فرومایه باشد . یعنی فقط نصیب حافظ شود و غیر از او کسی از آن بهره مند نشود . شرح و تفسیر غزل 106                      شرح و تفسیر غزل 108
تنت به نازِ طبیبان نیازمند مباد / وجودِ نازکت آزردۀ گزند مباد,تن تو محتاج ناز طبیبان نشود یعنی همیشه سلامت باشی و وجود نازکت هم از امراض مصون باشد .
سلامت همه آفاق در سلامتِ توست / به هیچ عارضه شخصِ تو دردمند مباد,سلامت همه عالم در سلامتِ تو است یعنی تو جانِ عالَمی ، صِحتِ تو صِحتِ عالَم است . پس خدا نکند که وجودِ شریفِ تو با یک عارضه یا یک مرض دردمند شود و به زحمت بیفتد .
درین چمن چو درآید خزان به یغمایی / رهش به سروِ سهی قامتِ بُلند مباد,وقتی خزان در این چمن دنیا به یغماگری بیاید ، آن خزان به جانبِ سروِ سهی یعنی سروی که قامتِ بلند دارد راه پیدا نکند . خلاصه اینکه به تمامِ خلق عالَم که امراض مختلف عارض می شود به تو عارض نشود .
در آن بساط که حُسنِ تو جلوه آغازد / مجالِ طعنۀ بدبین و بدپسند مباد,در جایی که جمالِ تو جلوه آغازد یعنی عرض جمال نماید ، دیگر برای بدبین و بدپسند مجال طعنه نباشد یعنی دشمن بدبین و بدپسند قادر به طعنه تو نباشد .
هر آنکه رویِ چو ماهت به چشمِ بد بیند / بر آتشِ تو به جز جانِ او سپند مباد,هر آنکس که به رویِ ماهِ تو به چشمِ بد نگرد یعنی چشم زخم زند . به جز بر آتش تو جانِ او اسپند نباشد یعنی جانش در آتش غم بسوزد و از غم و غصه خلاص نشود . [ سپند = تخمِ اسپند است که برای چشم زخم در آتش می ریزنند ]
شفا ز گفتۀ شکّر فشانِ حافظ جوی / که حاجتت به علاجِ گُلاب و قند مباد,خواجه خطاب به آن دوستی که مریض شده می گوید : شفا را از کلامِ شکرافشانِ حافظ بخواه یعنی برای شفا از مرض اشعار شیرین چون شکر حافظ را بخوان که علاج پذیر باشی و به گلاب و قند محتاج نشوی . شرح و تفسیر غزل 105                     شرح و تفسیر غزل 107
صوفی ار باده به اندازه خورد نوشش باد / ور نه اندیشۀ این کار فراموشش باد,اگر صوفی باده را به قدری بخورد که مست نشود ، آن باده برایش چون عسا و شکر ، شیرین و گوارا باشد ولی اگر به حدی بخورد که مست و سرخوش گردد بهتر است که فکر باده نوشی را فراموش کند . منظور بیت : اگر درویش سالک شراب عشق را به اندازه تاب و توان خود بنوشد . گوارای وی باد و اگر حدِ خویشتن نشناسد ، اندیشۀ سیر و سلوک در طریق معرفت از خاطرش دور باد ( شرح دکتر خطیب رهبر )
آن که یک جرعه مِی از دست توانَد دادن / دست با شاهدِ مقصود در آغوشش باد,آن کسی که قدرت این را دارد که به مستحق مِی احسان کند یعنی کسی که احسانِ خود را از مردم دریغ نمی دارد . با آن دستی که احسان کرده با مقصود و محبوب خود هم آغوش گردد . [ جمله دعایی است ] منظور بیت : کسی که یک جرعه باده کمتر تواند نوشید و اندازه نگاه تواند داشت . باشد که دست در گردنِ شاهدِ مقصود آورد و از وصالِ محبوب کامیاب گردد ( شرح دکتر خطیب رهبر ) .
پیر ما گفت خطا بر قلمِ صُنع نرفت / آفرین بر نظرِ پاکِ خطا پوشش باد,پیرِ روشندل ما به فراست دریافت و به مریدی که پنداشته بود خطایی بر خامۀ آفرینش رفته است فرمود : خطا و اشتباهی از قلمِ صُنع در کارگاه هستی صادر نشده است . آفرین بر دیدۀ پاک بین مرشد باد که خطای مرید را دریافت ولی بر روی او نیاورد ( شرح دکتر خطیب رهبر ) .
شاهِ ترکان سخنِ مدعیان می شنود / شرمی از مظلمۀ خونِ سیاووشش باد,اشاره به داستان سیاوش در شاهنامه است و می فرماید : شاه ترکان ( افراسیاب ) به گفتار سخن چینان که ادعای دوستی با وی دارند گوش فرا می دهد و کشتن سیاوش را مباح و روا می شمارد . از ستمی که بر سیاوش رفته باید حیا کند . [ شاه ترکان =- مقصود افراسیاب است / مظلمه = ستمی که بر کسی وارد شود ، دادخواهی ]
گر چه از کبر سخن با منِ درویش نگفت / جان فدای شکرین پستۀ خاموشش باد,اگر چه جانان از تکبری که دارد با منِ درویش هیچ حرفی نزد ، با وجود این جان ، فدای پستۀ خاموشش شود یعنی حرف نزدن و سخن نگفتنش با من از روی عدمِ التفات است . با این حال جانم فدای دهانِ خاموشِ چون پستۀ شیرینش گردد .
چشمم از آینه دارانِ خط و خالش گشت / لبم از بوسه ربایانِ بَر و دوشش باد,دیدۀ من آینه دار عذار و خال هندوی اوست یعنی جانان هیچ وقت از برابر دیدگانم دور نمی شود . امید است که لبم نیز از بوسه ربایان سینه و شانه اش باشد .
نرگسِ مستِ نوازش کُنِ مردم دارش / خون عاشق به قدح گر بخورد نوشش باد,چشم مستِ نوازش کُن و مردم خویِ آن جانان که عشاق را نوازش می کند و رعایت حالشان را می نماید ، اگر خونِ عاشق را به قدح بخورد نوشش باد یعنی برایش شکر و عسل گردد و خلاصه حلالش باشد . چونکه عشاق را رعایت می کند پس خونشان نوشِ جان و گوارای وجودش باشد .
به غلامیِ تو مشهورِ جهان شد حافظ / حلقۀ بندگیِ زلفِ تو در گوشش باد,حافظ چون غلامی تو را قبول کرده مشهورِ جهان گشته است . پس آرزو دارم که حلقۀ غلامی زلفِ تو در گوش او باشد یعنی همیشه مطیع و فرمانبردار تو باشد . شرح و تفسیر غزل 104                      شرح و تفسیر غزل 106
جمالت آفتاب هر نظر باد / ز خوبی رویِ خوبت خوبتر باد,جمالت آفتابِ هر نظر باد یعنی رویِ زیبایت در نظرِ هر ناظر مثلِ خورشید نوربخش باشد . یعنی همانطوری گه قمر از خورشید کسبِ نور می می کند ، هر نگاه کننده به روی تو از خورشیدِ رویت مستنیر گردد و در زیبایی به حدِ کمال برسی یعنی حُسنِ تو روز به روز افزون گردد .
همایِ زلفِ شاهین شهپرت را / دلِ شاهانِ عالَم زیرِ پَر باد,دلِ شاهان عالَم زیرِ پرِ همایِ زلفِ شاهین شهپرت باد یعنی تمام شاهان عالم در سایه حمایت تو مطیعِ فرمانت باشند . ( همای زلف = گیسوی تو که سایه اش چون سایه هما فرخندگی و میمنت می بخشد / همای = مرغ معروف به سعادت / شاهین = مرغی بی نهایت قوی و چالاک ) [ دل فرمانروایان جهان ، فرمان پذیر و در پناهِ گیسوی تو باد که از بلند پروازی گویی شاهپرِ شاهین بر خود بسته است ( شرح دکتر خطیب رهبر ) ]
کسی کو بستۀ زلفت نباشد / چو زلفت درهم و زیر و زبر باد,کسی که گرفتار زلفت نباشد . چون زلفت پریشان و آشفته گردد یعنی هر آن کسی که به تو علاقه نرسانده و دلش را در عقدِ محبت تو قرار نداده است ، پریشان حال و مشوش بال گردد .
دلی کو عاشقِ رویت نباشد / همیشه غرقه در خونِ جگر باد,آن کسی که عاشقِ رویت نشود یعنی به تو تعلق و تعشق نداشته باشد ، دائماََ غرقِ در خونِ جگر گردد .
بتا چون غمزه ات ناوک فشاند / دلِ مجروحِ من پیشش سپر باد,ای بت وقتی که غمزه ات تیر می اندازد . دلِ مجروحِ من در برابرِ تیرش سپر باشد . یعنی تیرهای غمزه ات فقط به دلِ مجروحِ من اصابت کند و نصیب دیگران نشود . [ بتا = ای بت ]
چو لعلِ شکرینت بوسه بخشد / مذاقِ جانِ من زو پُر شکر باد,وقتی لبِ لعلِ چون شکرت بوسه بخشد ، مذاقِ جانِ من از لعلِ شکرینِ تو پر شکر گردد یعنی بوسۀ لبِ شکرین تو برایم میسر گردد و نصیبم شود .
مرا از تست هر دم تازه عشقی / ترا هر ساعتی حُسنی دگر باد,هر دم و هر نفس به تو عشقِ تازه پیدا می کنم یعنی هر دم مهر و محبتم به تو تازه تر می شود . و تو هم هر ساعتی حُسنِ تازه تری پیدا می کنی یعنی زیباتر از زیبا می شوی . خلاصه همنطور که عشق و محبتِ من هر آن زیاد می شود ، حُسن و جمالِ تو هم کمال می یابد .
به جان مشتاقِ رویِ تست حافظ / ترا در حالِ مشتاقان نظر باد,حافظ از دل و جان مشتاقِ روی توست . خدا کند که به حالِ مشتاقان نظری داشته باشی . یعنی به حالِ حافظ نظری بیفکنی . [ خواجه برای شخصِ خود دعا کرده است ] شرح و تفسیر غزل 103                        شرح و تفسیر غزل 105
روزِ وصلِ دوستداران یاد باد / یاد باد آن روزگاران یاد باد,روزِ وصلِ دوستان یاد باد . یعنی هرگز فراموش نشود آن ایام که با دوستان در یک جا جمع بودیم . یاد باد آن ایم ، یاد باد .
کامم از تلخیِ غم چون زهر گشت / بانگِ نوشِ شادخواران یاد باد,از تلخی غم ، کامم مثلِ زهر تلخ گشت . بانگِ بنوش بنوش مجلسِ باده هرگز فراموش نشود . زیرا عادت اهلِ مجلس جنان است که وقتی یکی از مجلسیان قدح شرابِ را بلند کرد دیگران هم با گفتن لفظِ «بنوشیم» جام های خود را بلند می کنند و می نوشند . در روم هم معمول همین است می گویند «بخوریم» .
گر چه یاران فارغند از یادِ من / از من ایشان را هزاران یاد باد,اگر چه یاران از یاد کردن من فارغند یعنی یادی از من نمی کنند ولی از من به ایشان هزاران بار یاد باد . یعنی من آنها را هزار باد به خاطر می آورم .
مُبتلا گشتم در این بند و بلا / کوششِ آن حق گزاران یاد باد,من گرفتارِ بندِ بلا شده ام یعنی گرفتارِ بندِ هجران و فراق عزیزان گشته ام . سعی و تلاشِ آن دوستانِ حق گزار یاد باد . یعنی از خاطرها محو نگردد بلکه برای همیشه باقی بماند آن کوششی که دوستان حق گزار در ادای حقِ ما بجا می آوردند .
گر چه صد رودست در چشمم مدام / زنده رودِ باغ کاران یاد باد,هر چند که از اشکِ چشمم هر آن در چشمم صد نهر تشکیل می شود امّا جایش است که زنده رودِ باغکاران یاد شود . یعنی از کثرت گریه از چشمانم نهرها جاری می شود . بسیار بجاست که این نهرها ، زاینده رود را به خاطر بیاورد . خلاصه هر چند که پیوسته دیده ام سرچشمۀ صد جویبار اشک است . با این حال یادِ نهرِ زاینده رود که از کنار باغ کاران می گذرد از خاطر فراموش مباد . [ باغ کاران = نام یکی از چهارباغ معروفِ اصفهان که مشرف بر زاینده رود بوده است ( لغت نامه دهخدا ) ]
رازِ حافظ بعد از این ناگفته ماند / ای دریغا رازداران یاد باد,رازِ حافظ بعد از این ناگفته می ماند یعنی کسی پیدا نمی شود که رازِ حافظ را نگه دارد و آن شخص راز نگهدارش باشد . یادِ یاران راز پوش بخیر باد . شرح و تفسیر غزل 102                     شرح و تفسیر غزل 104
دوش اگهی ز یارِ سفر کرده داد باد / من نیز دل به باد دهم هر چه باد باد,دیشب باد از یار سفر کرده آگهی داد یعنی از جانانی که به سفر رفته است خبری آورد . من هم در مقابل این مژده دلِ خود را به مژدگانی دادم هر چه باد باد . [ دوش = دیشب / آگهی = مخفف آگاهی به معنی خبر داری ]
کارم بدان رسید که همراز خود کنم / هر شام برقِ لامع و هر بامداد باد,کارم به اینجا رسید که هر شام ، برق درخشان یعنی آه آتشین و هر صبح بادِ آه را مثاحب و همرازِ خود کنم . خلاصه عشق جانان به حدی تأثیرم کرده که هر صبح و شام کارم آه و ناله و فغان و فریاد است . [ برق لامع = برقی که می درخشد و فوری ناپدید می شود / بامداد = صبح زود ]
در چینِ طرّۀ تو دلِ بی حفاظ من / هرگز نگفت مسکنِ مألوف یاد باد,در چین و خمِ طره تو این دلِ بی غیرت من هرگز نگفت که وطن اصلی من کجاست ؟ یعنی از وطنِ اصلی خود هیچ یاد نکرد خلاصه از وقتی که دلِ من در شکن گیسوی تو مسکن گزیده از فضای سینه که جایگاه خو گرفتۀ اوست یادی نمی کند . [ دل بی حفاظ = دل بی غیرت / مألوف = دلخواه و خو گرفته / مسکن مألوف = وطن اصلی ]
امروز قدرِ پندِ عزیزان شناختم / یارب روانِ ناصحِ ما از تو شاد باد,قدر پند و نصیحت عزیزان را امروز شناختم . یارب کسی که به ما نصیحت می کرد روحش از تو شاد باد . خلاصه در ایامِ جوانی و طراوت قدر نصایح دوستان و عزیزان را نفهمیدم ولی حالا که جوانی گذشته و زمان پیری فرا رسیده ، می فهمم چه می گفتند . خدایا روحِ آنها را شاد کن . زیرا آنها خیرخواهِ من بودند که پندم می دادند . [ ناصح = خیرخواه ، نصیحت گو ]
خون شد دلم به یادِ تو هر گه که در چمن / بندِ قبایِ غنچۀ گُل می گشاد باد,هر وقت که باد در چمن بندِ قبای غنچۀ گل را باز می کرد و آن را شکفته می ساخت ، من دلم خون می شد یعنی تو به یادم می آمدی و به یادِ بندِ قبا گشودن تو می افتادم و دلم از رشک خون می شد .
از دست رفته بود وجودِ ضعیفِ من / صُبحم به بویِ وصلِ تو جان باز داد باد,این وجودِ ضعیفِ من پاک از بین رفته بود امّا هنگامِ صبح که باد بوی زلفِ تو را آورد به من جانِ دوباره داد یعنی ضعفِ وجودم به حدِ کمال رسیده بود لکن به سبب بود زلف تو که باد آورد دوباره جان گرفتم .
حافظ نهادِ نیکِ تو کامت برآورد / جانها فدایِ مردمِ نیکو نهاد باد,ای حافظ ، نیک نهادی تو مرادت را برآورد یعنی خوش طبعی تو سبب حصولِ مرادت می گردد . جان ها فدای مردم نیک طینت باد . در واقع خواجه به خودش دعا کرده است . [ نهاد نیک = سرشت پاک ] شرح و تفسیر غزل 101                      شرح و تفسیر غزل 103 
شراب و عیش نهان چیست کارِ بی بنیاد / زدیم بر صفِ رندان و هرچه باداباد,نهانی شراب خوردن  و مخفیانه از از مردم ، عیش و عشرت کردن چه معنی دارد . یعنی کارِ بی فایده و بی اساس و بی رویه است . مثلِ بنائی که پایه نداشته و فقط نمای ظاهر دارد . بنابراین ما هم خود را داخلِ رندان کردیم و جزو آنها شدیم ، هر چه بادا باد . مراد این است که عیش و عشرت نهانی عرض و آبروی شخص را حفظ و صیانت می کند امّا با رندان مخلوط شدن و بطور علنی عیاشی و باده نوشی کردن آبروی آدم را بر باد می دهد . لکن ما چون در عیشِ نهانی صفا نیافتیم ، این است که حالا دیگر بر صفِ رندان زدیم و هر چه بادا باد . [ زدیم بر صفِ رندان = با رندان مخلوط گشتیم و جزو رندان شدیم ]
گره ز دل بگشا و ز سپهر یاد مکن / که فکرِ هیچ مهندس چنین گره نگشاد,عقدۀ غم و غصه را از دی بیرون بریز و از سپهر و از حرکات و احوالِ فلک یاد نکن که فکر هیچ مهندسی چنین مشکلی را نگشود . خلاصه غمِ دل را فراموش کن و از فلک هم شکایت نکن ، زیرا مؤثرِ حقیقی در کارها فلک نیست و بلکه خودِ خالق است که نه تنها مقادیر و حرکلاتِ افلاک و درجات و دقایق بروج را حتی ثانیه و ثالثه تا عاشره اش می داند بلکه از جوهر و کیفیت آنها آگاه است . [ مهندس = کسی که هندسه می داند / هندسه = یک علمِ مستقل و مبنی بر علمِ هیئت و حساب است که مقادیر اشیاء را نشان می دهد و فنِ رصد به آن بستگی دارد . اگر چنان که علمِ هندسه نباشد رصدی وجود ندارد ]
ز انقلابِ زمانه عجب مدار که چرخ / ازین فسانه هزاران هزار دارد یاد,از تغییر زمانه و دگرگونی احوال و اوضاعِ اهلِ زمانه تعجب نکن زیرا فلک هزاران افسانه چون این به خاطر دارد . یعنی قصه ها و افسانه های زیاد از اهِ عالَم به یاد دارد . [ انقلابِ زمانه = تغییر زمانه و شاید هم احوال و اطوارِ اهلِ زمانه ]
قدح به شرطِ ادب گیر ز آنکه ترکیبش / ز کاسۀ سرِ جمشید و بهمن است و قباد,قدحِ باده را با رعایت ادب دست بگیر زیرا ترکیب آن از کاسۀ سرِ سه پادشاه مشهور است یعنی گِلَش از خاک سرِ جمشید و بهمن و قباد است . چنانکه عمر خیام می فرماید : این کاسه که بس نکوش پرداخته اند / بشکسته و در رهگذر انداخته اند  زنهار قدم بَر او به خواری ننهی / کین کاسه ز کاسه های سر ساخته اند *جمشید و بهمن و قباد اسامی پادشاهانی است که قبل از حضرت محمد (ص) آمده اند و نام هر کدامشان در شاهنامه مفصل ذکر شده است *
که آگه است که کاوس و کی کجا رفتند / که واقف است که چون رفت تختِ جم بر باد,چه کسی خبر دارد که کاوس و کی به کجا رفته اند و چه کسی می داند که حضرت سلیمان روی باد چگونه حرکت می کرد و به ایهام مقصود آنکه تختِ سلیمان چگونه بر باد رفت و نابود شد . حاصل کلام اینکه : این همه پادشاهان بزرگ که به این عالَم آمده اند معلوم نیست عاقبت کجا رفتند یعنی دنیا دار فناست . و هر که به دنیا آید باقی نمی ماند و حتماََ از این دنیا می رود . [ کاوس = همان کیکاوس،  پادشاه کیانی مقصود است / کی = لقبِ پادشاهان سلسلۀ کیان / تخت جم = تخت سلیمان ]
ز حسرتِ لبِ شیرین هنوز می بینم / که لاله میدمد از خونِ دیدۀ فرهاد,هنوز هم می بینم که در سرشک خونین فرهاد که در غمِ جدایی از لبِ شیرین بر خاک می چکد . لالۀ سرخ سر از زمین برمیزند .
مگر که لاله بدانست بی وفایی دَهر / که تا بزاد و بشد جامِ مِی ز کف ننهاد,گویی لاله از بی وفایی دنیا خبر دارد زیرا از زمانی که به دنیا آمد تا زمانی که از دنیا رفت ، جام می را از دستش به زمین نگذاشت . یعنی سراسرِ عمرش به باده نوشی گذشت .
بیا بیا که زمانی ز مِی خراب شویم / مگر رسیم به گنجی در این خراب آباد,خطاب به عام می فرماید : بیا تا زمانی از می خراب شویم یعنی مست و لایعقل شویم شاید که در این خراب آباد به گنجی برسیم . [ بشتاب و بیا تا با نوشیدن مِی معرفت بنیاد خودپرستی را ویران کنیم شاید به گنجِ وصالِ جانان در این خراب آباد جهان که آبادیش عینِ ویرانی است دست یابیم . ]
نمی دهند اجازت مرا به سیر و سفر / نسیمِ بادِ مصلا و آبِ رکناباد,نسیم مصلی و آب رکناباد به من اجازه گردش و سفر کردن نمی دهند . یعنی به سبب علاقه زیادی که به این دو دارم نمی توانم آنها را ترک کنم و به گردش و سفر و سیاحت عالَم بپردازم . [ مصلی = نمازگاهِ شیراز است که آبِ رکناباد از کنارش جاری می شود و اطرافش مزارع و باغاتِ سبز و خرم است ]
قدح مگیر چو حافظ مگر بنالۀ چنگ / که بسته اند بر ابریشمِ طرب دل شاد,حافظ وار با نغمۀ چنگ ، ساغر بگیر و بنوش . چرا که شادی خاطر را بر تارهای ابریشمین چنگ بسته اند . یعنی شادی از شنیدن نوای چنگ در دل پیدید می آید . شرح و تفسیر بیت 100                      شرح و تفسیر بیت 102
دی پیرِ مِی فروش که ذکرش به خیر باد / گفتا شراب نوش و غمِ دل ببر ز یاد,یادش بخیر آن پیر می فروش که دیروز گفت : شراب بنوش و غم را فراموش کن . [ ذکرش بخیر = یادش بخیر ]
گفتم به باد میدهدم باده نام و ننگ / گفتا قبول کن سخن و هر چه باد باد,به آن پیرِ می فروش گفتم : آخر باده آبرویم را می برد و رسوایم می کند . در جوابم گفت : تو کار به کارها نداشته باش ، حرف مرا قبول کن و هر چه باد باد . یعنی تو خوش باش و به فکرِ نام و ننگ مباش چونکه طریق عشق با نام و ننگ سازگار نیست بلکه در عالم عشق .
سود و زیان و مایه چو خواهد شدن ز دست / از بهرِ این معامله غمگین مباش و شاد,خواجه به عام خطاب می کند : چون سرمایه و سود و زیان همگی از بین خواهد رفت . پس از بهر معامله ای که ذکرش گذشت نه غمگین باش و نه شاد . خلاصه چون این دنیا خانۀ فناست پس نه برای فایده اش خوشحال باش و نه از ضررش غمگین .
بادت به دست باشد اگر دل نهی به هیچ / در معرضی که تختِ سلیمان رود به باد,اگر دل به هیچ نهی ، در دستت جز باد چیزی نخواهد ماند . یعنی اسبابِ دنیا که مثلِ خودِ دنیا فانی محض و به مثابۀ هیچ است اگر دل بدان بندی و تعلق و علاقه ای پیدا کنی ، چون بادی است که در دستت باشد . یعنی حاصل و فایده ات هیچ است . در مقامی که تختِ سلیمان فانی  شود یعنی با وجود اینکه باد آنرا با اراده سلیمان حرکت می دهد . عاقبت تختش به باد رود . خلاصه هر که به فانی دل بندد نتیجه ای که در دستش می ماند هیچ است . [ معرض = در اینجا به معنی مقام ]
حافظ اگرت ز پندِ حکیمان ملالت است / کوته کنیم قصه که عمرت دراز باد,ای حافظ اگر از پندِ حکیمان ملالت و کسالت پیدا می کنی یعنی از نصایحشان ملول و ناراحت می شوی . قصه را طولانی نکنیم . ما از نصیحت گذشتیم برو که به خدا سپردیمت . [ عمرت دراز باد = تو را به خدا سپردیم ] شرح و تفسیر غزل 99                      شرح و تفسیر غزل 101
دلِ من در هوایِ رویِ فرّخ / بُوَد آشفته همچون مویِ فرّخ,دل من در عشقِ روی فرخ و در محبتش چون موی فرخ آشفته و پریشان است . [ هوی = در اینجا به معنی محبت / آشفته = درهم و پریشان / در هوای روی فرخ = به عشق محبوبم فرخ ]
بجز هندویِ زلفش هیچکس نیست / که برخوردار شد از رُویِ فرّخ,کسی نیست که به جز از هندوی زلف فرخ از رویش هم برخوردار باشد یعنی هر کس که از فرخ برخوردار شده فقط از هندوی زلفش بوده امّا از روی وصالش کسی بهره مند نشده است . [ هندوی زلفش = گیسوی مشکین ]
سیاهی نیک بخت است آنکه دایم / بُوَد همراز و هم زانویِ فّرخ,آن سیاهی که همیشه همراز و هم زانوی فرخ است ، سیاهِ خوش طالعی است . [ سیاه = مراد موی فرخ است / هم زانو = همنشین ]
شود چون بیدِ لرزان سروِ آزاد / اگر بیند قدِ دلجویِ فرّخ,سرو بستان اگر قدِ دلجوی فرخ را ببیند چون بید لرزان شود . یعنی قامت خرامان فرخ را اگر سرو ببیند از غیرتش بی اختیار می لرزد . [ بید = نام درختی است / لرزان = صفت است برای بید ]
بده ساقی شرابِ ارغوانی / بیادِ نرگسِ جادویِ فرّخ,ای ساقی به یاد چشم زیبا و افسونگر فرخ ، باده سرخ بده تا بنوشم . [ شراب ارغوانی = می گلگون و سرخ رنگ / نرگس جادو = نرگس افسونگر ، مقصود چشم است ]
دو تا شد قامتم همچون کمانی / ز غم پیوسته چون ابرویِ فرّخ,قامتم از غمِ پیوسته مثلِ کمان دو لا شد مانندِ ابروی فرخ . [ دو تا = دو لا ]
نسیمِ مُشکِ تاتاری خجل کرد / شمیمِ زلفِ عنبر بویِ فرّخ,رایحه زلفِ عنبر بوی فرخ ، نسیمِ مشکِ تاتاری را شرمنده کرد . [ نسیم و شمیم = هر دو به معنی رایحه و بوی خوش ]
اگر میلِ دلِ هر کس بجایی است / بُوَد میلِ دلِ من سویِ فرّخ, اگر دل هر کسی میل به جایی داشته باشد یعنی به جایی مقید و متعلق باشد . میلِ دلِ من به جانب فرخ است یعنی مقید و متعلق به اوست .
غلامِ همّتِ آنم که باشد / چو حافظ بنده و هندویِ فرّخ,من غلامِ همتِ بلندِ آن کسی هستم که چون حافظ ، بنده و غلام فرخ باشد . [ هندوی فرخ = غلام و زرخرید فرخ ] شرح و تفسیر غزل 98                       شرح و تفسیر غزل 100
اگر به مذهبِ تو خونِ عاشقست مُباح / صلاجِ ما همه آنست کآن تراست صلاح,اپر در مذهب و ملتِ تو ریختن خونِ عاشق حلال است صلاحِ ما هم در صلاحِ تو است یعنی هرچه شایسته توست شایسته ما هم هست . چه ریختن خون باشد و چه گرفتن جان . [ صلاح = شایسته ]
سوادِ زلفِ سیاهِ توجاعِل الظُلُمات / بیاضِ روی چو ماهِ تو فالِق الاِصباح,سیاهی زلفِ تو چنان است که گویی بوجود آورندۀ تاریکی هاست و سپیدی چهرۀ چون ماهِ تو شکافنده و پدیدآورندۀ صبح است به عبارت دیگر ، روی تو همچون صبح که سیاهی شب را کنار می زند و درمی آید . سیاهی زلفِ تو را شکافته و بیرون آمده است . [ سواد = سیاهی / جاعل الظلمات = قرار دهندۀ ظلمت ها و تاریکی ها / بیاض = سفیدی / فالق الاصباح = شکافندۀ صبح ]
ز چینِ زلفِ کمندت کسی نیافت خلاص / از آن کمانچۀ ابرو و تیرِ چشمِ نجاح,هیچکس از شکنِ گیسوی خم اندر خمِ تو رهایی نیابد و از آن کمانِ کوچکِ ابروان و تیرِ نگاه آیا چشمِ رستگاری توان داشت ؟ [ نَجاح = رستگاری و پیروزی ]
ز دیده ام شده یک چشمه در کنار روان / که آشنا نکند در میانِ آن ملّاح,آنچنان می گریم که از اشکِ دیده ام چشمه ای در کنارم جاری شده است که ملّاح نمی تواند در آن چشمه شنا کند . یعنی با وجودِ این که شناگری از خصوصیات یک ملّاح است باز نمی تواند در آن چشمه شنا کند . [ روان = جاری / آشنا = شنا / ملّاح = کشتی بان ]
لبِ چو آبِ حیاتِ تو هست قوّتِ جان / وجودِ خاکیِ ما را ازوست ذکرِ رواح,لب چون چشمۀ نوشِ تو ، نیروبخشِ جان است و برای پیکرِ خاکی ما همچون دعای شبانه است . [ ذکر = دعا / رواح = شبانگاه ]
بداد لعلِ لبت بوسه ای به صد زاری / گرفت کامِ دلم زو به صد هزار اِلحاح,لبِ لعلِ تو با صد نوع زاری و نیاز بوسه ای داد و دلِ من با صد هزار اصرار و پافشاری ، از لبِ تو کام گرفت . [ لعل = سنگِ قیمتی سرخ رنگ ، لب از جهت سرخی به لعل مانند شده / کام گرفتن = به آرزو رسیدن ]
دعایِ جانِ تو وِردِ زبانِ مشتاقان / همیشه تا که بود متّصل مسا و صباح,تا زمانی که شب و روز به هم متصل هستندو در پی هم می آیند و می روند . پیوسته ذکرِ زبانِ عاشقان ، دعا برای جانِ تو است . [ وِرد = ذکری که کسی آن را پیوسته زیر لب تکرار کند / مشتاقان = عاشقان / مسا = شب / صباح = صبح ]
صلاح و توبه و تقوی ز ما مجو حافظ / زِ رِند و عاشق و مجنون کسی نیافت صلاح,ای حافظ ، از ما طلبِ خیر و صلاح و توبه و تقوا را مکن . زیرا از رند و عاشق و دیوانه ، کسی انتظار اینها را ندارد . [ صلاح = خیر و نیکی و پرهیزکاری / رند = شخصی که ظاهرش در ملامت و باطنش در سلامت باشد / مجنون = دیوانه ] شرح و تفسیر غزل 97                     شرح و تفسیر غزل 99
تویی که بر سرِ خوبانِ کشوری چون تاج / سزد اگر همۀ دلبران دهندت باج,خطاب به جانام می فرماید : شایسته است که از تمام دلبران عالَم باج بگیری زیرا بر سرِ همۀ زیبایانِ کشور چون تاجی . یعنی پادشاه سرفرازِ جمیع دلبرانی و بر سرِ تمام دلبران جا داری . [ سزد = لایق / ستانی = از مصدر ستانیدن به معنی گرفتن ]
دو چشمِ شوخِ تو بر هم زده خطا و حَبَش / به چینِ زلف تو ماچین و هند داده خراج,دیدگان تو که در دلبری گستاخند ، در سرزمینِ ختا و حبشه ، شوری برانگیخته اند و چین بزرگ و هندوستان به شِکنِ زلف تو به نشانِ اطاعت باج داده اند . ( شرح حافظ خلیل خطیب رهبر ) [ خطا ( ختا ) = نام شهری در ترکستان که مشک خیز است و زیبایان آن به حُسن مشهور / حبش = حبشه ، کشور سیاهان در خاور افریقا / ماچین = چین بزرگ یا چین اصلی ( لغت نامه دهخدا ) ]
بیاضِ رویِ تو روشن چو عارضِ رُخِ روز / سوادِ زلفِ سیاهِ تو هست ظلمت داج,سفیدی روی تو از روی خورشید روشن تر است یعنی از روی خورشید درخشان تر است و سیاهی زلفت سایهتر از تاریکی شب است . [ بیاض = سفیدی / عارض رُخ روز = صفحۀ رُخسارِ خورشید / داج = تاریک ]
دهانِ شهدِ تو داده رواجِ آبِ خضر / لبِ چو قندِ تو برد از نبات مصر رواج,ای جانان ، دهان تو که از انگبین است به آب حیات ، حیات و بقا داده است یعنی آبِ حیات ، خاصیت احیایی خود را از دهان تو گرفته و لبِ شیرین چو قند تو ، بازار نبات مصر را از رونق انداحته و کسادش کرده یعنی تا لبِ تو هست کسی اسمی از نبات مصر نمی برد . [ آبِ خضر = آبی که خضر از آن نوشید ]
از این مرض به حقیقت شفا نخواهم یافت / که از تو دردِ ، ای جان نمیرسد به علاج,اگر از تو به دردِ دلِ من علاج نرسد ، من از این مرض یعنی مرض عشق ، شفا نمی یابم . یعنی علاج دردِ من ، شربت وصالِ تو است اگر میسر گردد شفا می پذیرد و اِلّا با اجل فراق می میرم . [ این مرض = منظور مرض عشق است ]
چرا همی شکنی جانِ من ز سنگِ دلی / دلِ ضعیف که باشد به نازکی چو زجاج,ای جانِ من ، چرا با دلِ چون سنگت ، دلِ ضعیفِ مرا می شکنی . دلی که در نازکی و لطافت مانند شیشه است . خلاصه دلِ نازک و لطیف حافظ ، شایسته شکستن نیست چرا می شکنی ؟
لبِ تو خضر و دهانِ تو آبِ حیوانست / قدِ تو سرو و میان موی و بر به هیأتِ عاج,لبت چون خضر و دهان شیرین و زندگی بخشت چون آبِ حیات است و قدت هم سرو است یعنی در بلندی و موزونی چون سرو است و میانت چون موی باریک و سینه و پهلوهایت در سفیدی چون عاج است .
فتاد در دلِ حافظ هوای چون تو شهی / کمینه ذرۀ خاکِ در تو بودی کاج,محبت چون تو شهی در دلِ حافظ افتاده ، کاش کمترین غلامِ خاکِ درِ تو بود یعنی کاش حافظ غلام تو بود . [ کمینه = کم و حقیر / کاج = کاش و کاشکی ] شرح وتفسیر غزل 96                          شرح و تفسیر غزل 98
دردِ ما را نیست درمان اَلغیاث / هجرِ ما را نیست پایان اَلغیاث,مدد کنید که برای علاجِ دردِ ما درمانی وجود ندارد . کمکم کنید و به دادم برسید که جدایی و هجران ما انتها ندارد . [ الغیاث = مدد خواستن ]
دین و دل بردند و قصد جان کنند / اَلغیاث از جورِ خوبان اَلغیاث,این زیبا رویان علاوه بر اینکه دین و دلمان را بردند قصدِ جانمان را هم دارند . از جور و ستم این خوبرویان به دادم برسید و کمکم کنید .
در بهایِ بوسه ای جانی طلب / می کنند این دلستانان اَلغیاث,این محبوبان دلربا در مقابلِ یک بوسه یک جان می خواهند . به فریادم برسید . [ دلستانان = دلربایان ] جای اعتراض است به خواجه که در برابرِ یک بوسۀ جانان ، دادن جان را خیلی مهم می داند . در حالی که عاشق حاضر است به بهای یک بوسه هزار جان فدا کند .
خونِ ما خوردند این کافر دلان / ای مسلمانان چه درمان اَلغیاث,این معشوقان بی رحم خون دل ما را خوردند ، ای مسلمانان علاجِ دردِ ما چیست ؟ کمکم کنید . [ خون ما خوردند = خون کسی را خوردن کنایه از کشتن و بی رحمی نسبت به کسی / کافردلان = معشوقان بی رحم و ستمکار ، خواجه معشوقان را بدان سبب کافر دل می خواند که سنگدلی و ستمگری را که صفتی است برای کافران ، بر عاشقان روا می دارند . و نیز خوردن خون در دین اسلام حرام است . ]
همچو حافظ روز و شب بی خویشتن / گشته ام سوزان و گریان اَلغیاث,کمکم کنید که شب و روز مانند حافظ از خود بی خود شده و گریان و سوزان گشته ام . [ بی خویشتن = از خود بیخود و بی طاقت / گریان و سوزان = در حالی که می گریم و می سوزم ] شرح و تفسیر غزل 95                      شرح و تفسیر غزل 97
مُدامم مست میدارد نسیمِ جَعدِ گیسویت / خرابم می کند هر دم فریبِ چشمِ جادویت,نسیمِ گیسوانِ پر چین و شکن تو همیشه مرا مست می کند یعنی بوی معطر گیسویت هر زمان که به دماغم می رسد بی هوشم می کند و فریبِ چشمِ جادویت دائم مرا مست می کند . [ مدام = همیشه / جعد = چین و شکن گیسو / گیسو = موی بلند را گویند که از تارک سر دو قسمت شود / فریب = گول زدن ]
پس از چندین شکیبایی شبی یارب توان دیدن / که شمعِ دیده افروزیم در محرابِ ابرویت,بعد از این همه صبوری ، ممکن می شود شبی شمعِ دیده را در ابروان مشابه محرابت روشن سازیم یعنی بعد از این همه جور و جفایت ، شبی دیدارِ وصالت میسر می گردد . [ شکیبایی = صبوری / توان دید = آیا دیدن ممکن می شود / افروزیم = روشن نماییم ]
سوادِ لوحِ بینش را عزیز از بهرِ آن دارم / که جان را نسخۀ باشد ز لوحِ خالِ هندویت,مردمک سیاهِ چشمم را از آن جهت عزیز می دارم یعنی در چشمم حفظش می کنم که از نقشِ خالِ هندیت برای جان یک مثال و یک نسخه باشد . [ سواد = سیاهی ، مقابل بیاض به معنی سفیدی / لوح = تخته / بینش = دیدن ] مردمک را به خال تشبیه می کند و می گوید : چون مردمک چشمم به خالِ تو شباهت دارد . به همین جهت در چشمم به عنوان یادگار حفظش می کنم .
تو گر خواهی که جاویدان جهان یکسر بیارایی / صبا را گو که بردارد زمانی بُرقع از رویت,اگر می خواهی که جهان را دفعتاََ آرایش دهی و مزین نمایی . به صبا بگو زمانی روبند را از رویت بلند کند که تمام عالَم از پرتو رویت مزین و منور گردد . زیرا روی تو نورِ محض است و به هر جا که اشعه اش بیفتد ، آنجا را منور و مزین کند . [ جاویدان = ابدی / یکسر = یک دفعه / بیارایی = آرایش و تزیین کنی / برقع = روبند ]
وگر رسمِ فنا خواهی که از عالَم براندازی / برافشان تا فرو ریزد هزاران جان ز هر مویت,اگر می خواهی که رسم و قانون فنا را از جهان بر چینی و یا از بین ببری ، زلف و گیسویت را تکان بده تا از هر مویش چندین هزار جان بریزد . یعنی اجسام و اشباح از عالم بر طرف می شود امّا ارواخ پاک همیشه باقی می مانند زیرا ارواح خود باقی ابدی اند و فانی نمی شوند . [ برافشان = تکان بده / براندازی = برچینی و از بین ببری / ریزد = ریخته شود ] – اگر در ادیشه آنی که نشانِ نابودی را در جهان از ریشه برکنی ، گیسوی خود را پریشان کن تا جان های عاشقانِ زنده دل فرو ریزد و رسمِ فنا را از عالم براندازد . ( شرح حافظ دکتر خطیب رهبر )
من و بادِ صبا مسکین دو سرگردانِ بی حاصل / من از افسونِ چشمت مست و او از بویِ گیسویت,منِ مسکین و بادِ صباِ مسکین ، دو بی حاصلِ سرگردانیم . من از سِحرِ چشمت مستم و صبا از بوی گیسویت مست است . همانطور که در مسکینی شریکیم در مستانگی هم شریک هستیم .
زهی همّت که حافظ را راست از دنیی و از عقبی / نیامد هیچ در چشمش بجز حاکِ سرِ کویت, همّتِ حافظ عجب همّتی است یعنی چه همّتِ بلندی حافظ دارد که از هر دو جهان یعنی دنیا و آخرت غیر از غبارِ کوی تو هیچ چیز در نظرش ارزش و بهایی ندارد . شرح و تفسیر غزل 94                     شرح و تفسیر غزل 96
زان یارِ دلنوازم شکریست با شکایت / گر نکته دان عشقی بشنو تو این حکایت,از آن یارِ دلنوازم هم متشکرم و هم شکایت دارم ، شاکرم از بابتِ دلنوازیش ، امّا شکایتم به جهت اینست که قدر هیچ یک از خدماتم را نمی داند . پس اگر نکته سنج عشق هستی پس این حکایت را خوب گوش کن که شکر و شکایت متضادند و جمع شان در یک جا مخالف بنظر می رسد . [ دلنواز = نوازش دهندۀ دل ، تعبیر از رعایت خاطر است / نکته دان عشق = نکته سنج عشق ]
بی مزد بود و منّت هر خدمتی که کردم / یارب مباد کس را مخدومِ بی عنایت,هر خدمتی که به جانان کردم بدون مزد و منت بود یعنی قدرش را ندانست ، یارب ، مخدومِ هیچکس بی عنایت نباشد یا هیچ کس مخدومِ بی عنایت نداشته باشد یعنی مخدومی را که مقادیر عشق را نمی داند ، هیچکس نداشته باشد . [ مزد = اجرت / مخدوم = خدمت کننده / عنایت = ارادت ]
رندان تشنه لب را آبی نمی دهد کس / گویی ولی شناسان رفتند از این ولایت,به رندان تشنه لب کسی یک جرعه آب و یا یک قدح باده نمی دهد . مثل اینکه ولی شناسان از این مملکت رفته اند . یعنی کسانی که برای مردم ارزش قائل بودند و مقادیرِ مردم را می دانستند در این مملکت نمانده اند و بی سر و صدا رفته اند . [ تشنه لب = لب بی آب / آبی = یک جرعه آب و جایز است که آب در این بیت باده باشد / ولی شناسان = کسانی که قدر بزرگان را می دانند / این ولایت = در این بیت یعنی شیراز / رندان = در این بیت به معنی اولیاء ]
در زلفِ چون کمندش ای دل مپیچ کآنجا / سرها بریده بینی بی جرم و بی جنایت,ای دل به زلفِ چون کمندِ جانان مپیچ یعنی علاقمند نباش زیرا خیلی سرهای بریده در آن زلف می بینی که بدون داشتن گناه و جنایت به آن روزگار گرفتار شده اند یعنی هر علاقمندی به آن باید از جان و سر بگذرد .
چشمت به غمزه ما را خون خورد و می پسندی / جانا روا نباشد خونریز را حمایت,چشمت به یاری غمزه ، خونِ ما را خورد ، آیا روا می داری ؟ ای جان ، حمایت از خونریز یعنی از قاتل جایز نیست . خلاصه چشمت با تیرهای غمزه خونم را ریخت و تو هم این کار را می پسندی . ای جان ، شایسته نیست که از چشمِ خونریز حمایت نمایی .
در این شبِ سیاهم گم گشت راهِ مقصود / از گوشه ای برون آی ای کوکبِ هدایت,در این شبِ تاریکِ هجران ، راهِ وصال ناپدید گشت .ای جانانی که کوکب هدایتی ، از گوشه ای بیرون بیا تا که راهِ مقصود پدیدار گردد و وصال میسر شود . [ هدایت = دلالت و رهنمایی به راهی که منتهی به مطلوب می گردد / شب سیاه = کنایه از شب تاریک هجران / مقصود = مراد وصال است / کوکب هدایت = کنایه از جانان است ]
از هر طرف که رفتم جز وحشتم نیفزود / زنهار از این بیابان وین راهِ بی نهایت,به هر جانب از وادی فراق یا وادی عشق که رفتم ، چیزی غیر از وحشتم زیاد نشد . یعنی وحشتم زیاد شد . امان از این بیابان و از این راهِ بی نهایت . یعنی بیابان هجران و یا عشق را هر قدر گشتم چیزی جز وحشت حاصلم نشد . [ زنهار = امان ]
ای آفتابِ خوبان میجوشد اندرونم / یکساعتم بگنجان در سایۀ عنایت,ای آفتاب زیبایان ، اندرونم یعنی دل و جگرم از حرارتِ عشق می جوشد . ساعتی حمایتم کن و در سایۀ عنایتت پناهم بده .
این راه را نهایت صورت کجا توان بست / کش صد هزار منزل بیش است در بدایت, برای نهایت راهِ عشق نمی توان حدی قایل شد . یعنی برای راه عشق نمی توان نهایتی تعیین کرد . زیرا وادی اوّل آن بیش از صد هزار منزل است . خلاصه برای راهِ عشق چطور می توان نهایتی قایل شد در حالیکه وادی اوّل آن بیش از صد هزار منزل است . پس تا آخرش چه می شود . [ بدایت = اول را گویند ، مقابل نهایت است ]
هر چند بردی آبم روی از درت نتابم / جور از حبیب خوشتر کز مدّعی رعایت, اگر چه آبرویم را بردی یعنی عرضم را ضایع نمودی امّا با وجودِ این از درت رو گردان نمی شوم یعنی آستان سعادتت را ترک نمی کنم . زیرا جور و جفای دوست خیلی خوشتر از رعایت دشمن است .
عشقت رسد بفریاد گر خود بسانِ حافظ / قرآن ز بَر بخوانی در چارده روایت,اگر تو هم مثلِ حافظ ، قرآن را در چهارده روایت بخوانی از حفظ بخوانی باز هم برای وصول کافی نیست بلکه عشق به فریادت می رسد . وصول الی الله با عشق است نه با از حفظ خواندن قرآن . [ اگر چه مانند حافظ قرآن را با چهارده روایت قاریان معروف از حفظ تلاوت کنی ، باز هم عشق به حق ، برای وصول به کمال و برای رسیدن به نهایت سیر و سلوک باید فریاد رس و مددکارِ تو شود . ] شرح و تفسیر غزل 93                         شرح و تفسیر غزل 95
چه لطف بود که ناگاه رشحۀ قلمت / حقوقِ خدمتِ ما عرضه کرد بر کرمت,مهربانی بسیار بزرگی بود که ناگهان تراوش قلمِ تو حقِ چاکری دیرینۀ ما را به پیشگاه کرمِ تو بیان کرد . خلاصه تو حقوقِ خدمتِ سابقۀ ما را به کُل فراموش کرده بودی ، این یادآوری از لطفِ قلمت بود که تو را متوجه کرد . [ رشحه = تراوش ]
به نوک خامه رقم کردۀ مرا / که کارخانۀ دوران مباد بی رقمت,با نوکِ قلم ، سلامی به من نوشته ای که کارگاهِ روزگار هیچوقت بی اسم و رسم تو نباشد یعنی با نبودن تو دنیا هم نباشد . [ کارخانه دوران = مراد از جهان است ]
نگویم از منِ بیدل به سهو کردی یاد / که در حسابِ خِرد نیست سهو بر قلمت,من نمی گویم که مرا به سهو یاد کردی یعنی از منِ بیدل که یاد کرده ای ، قصدی نداشتی . و بلکه سهواََ این نامه را نوشتی ، زیرا در حساب عقل سهو نیست بر قلمت یعنی از قلمت سهو صادر نمی شود . [ بیدل = عاشق / سهو = اشتباه ، غفلت و فراموشی ]
مرا ذلیل مگردان به شکرِ این نعمت / که داشتِ دولتِ سرمد عزیز و محترم است,مرا خوار مگردان به شکرانۀ این نعمت که طالع سرمد تو را عزیز و محترم کرده . یعنی دولت ازلی و ابدی تو را عزیز و محترم کرده . [ سرمد = همیشه و دایم ، صفت دولت است ]
بیا که با سرِ زلفت قرار خواهم کرد / که گر سرم برود برندارم از قدمت,برگرد که می خواهم به سرِ گیسوی تو پیمان ببندم که اگر سرِ من در این عشق به بادِ فنا رود . از قدمت برندارم یعنی به هر کجا که بروی خاکِ پایت باشم .
ز حالِ ما دلت آگه شود مگر وقتی / که لاله بردمد از خاکِ کشتگانِ غمت,دل از حالِ ما خبردار می شود . امّا وقتی از ما خبر می گیرد که از خاکِ مُردگان غمِ تو لاله روییده است یعنی بعد از مرگ ما از احوال ما آگاه می شود . [ جز آن هنگام که عاشقان تو در خاک خفته و لاله از گورشان روییده باشد از حالشان نمی پرسی . ]
روانِ تشنۀ ما را به جرعه ای دریاب / چو میدهند زلالِ خضر ز جامِ جمت, جانِ تشنۀ ما را با یک جرعه سیراب کن وقتی که از جامِ جم ، آبِ حیاتت می دهند که خضر نوشیده است . یعنی وقتی باده می نوشی روانِ تشنۀ ما را به جرعه ای از آن تسلی بخش . [ روان = روح ]
همیشه وقتِ تو ای عیسیِ صبا خوش باد / که جانِ حافظِ دلخسته زنده شد به دمت, ای صبای عیسی وش ، اوقات و احوالت همیشه خوش باشد زیرا جانِ حافظِ دلخسته با نفسِ جان بخش و روح افزای تو زنده شد . یعنی با وزیدنت از کوی جانان به جانِ حافظِ مِسکین حیات بخشیدی . شرح و تفسیر غزل 92                      شرح و تفسیر غزل 94
میرِ من خوش میروی کاندر سراپا میرمت / خوش خرامان شو که پیشِ قدِ رَعنا میرمت,ای فرمانروای دلم ، رفتاری دلپذیر داری که فدای سر و قدمت شوم ، به خوشی و ناز روان شو که پیشِ قامت موزونت جان را پیشکش دهم . [ میر = مخفف امیر به معنی فرمانروا / رعنا = موزون و خوشنما ]
گفته بودی کی بمیری پیشِ من تعجیل چیست / خوش تقاضا میکنی پیشِ تقاضا میرمت,ای جانان ، پرسیده بودی که چه موقع در برابرِ من می میری . ای جان من عجله برای چیست . عجب تقاضا می کنی پیشِ تقاضایت بمیرم یعنی قربان تقاضایت گردم .
عاشق و مخمور و مهجورم بتِ ساقی کجاست / گو بخرامد که پیشِ سرو بالا میرمت,دلداده ای خمارآلود و جدا از یار مانده ام ، معشوق من ، ساقی مجلس کجاست ؟ بگویید که با ناز بیاید تا در برابر قامت سرو مانندش جان را نثار کنم .
آنکه عُمری شد که تا بیمارم از سودایِ او / گو نگاهی کن که پیشِ چشمِ شهلا میرمت,به آن کسی که مدتی است از عشق و خیالِ او بیمارم ، بگو که به من التفاتی کند که فدای چشمِ شهلایش شوم .
گفتۀ لعلِ لبم هم درد بخشد هم دوا / گاه پیشِ درد و گه پیشِ مُداوا میرمت,خطاب به جانان می فرماید : ای جانان ، گفته ای که لبِ قرمزِ چون لعلم هم درد می بخشد و هم دوا می دهد . گاه پیشِ دردت و گاه پیشِ مداوایت بمیرم . یعنی فدای لبت گردم که هم درد و هم درمان در آن است .
خوش خرامان میروی چشمِ بَد از رویِ تو دُور / دارم اندر سَر خیالِ آنکه در پا میرمت,ای یار چه با ناز و زیبا راه می روی ، چشم بَد از تو دور باد . قصد دارم وقتی که خوش می خرامی در مقابلِ قدمت جان را نثار کنم .
گرچه جای حافظ اندر خلوتِ وصلِ تو نیست / ای همه جای تو خوش پیشِ همه جا میرمت,ای جانان ، اگر چه در خلوتِ وصلِ تو برای حافظ جایی نیست . امّا می دانم که سراپای تو خوش است . همه جا فدای تو گردم . شرح و تفسیر غزل 91                     شرح و تفسیر غزل 93
ای غایب از نظر بخدا می سپارمت / جانم بسوختی و به دل دوست دارمت,این غزل را احتمالاََ خواجه به جای نامه برای جانانش ارسال کرده است و می فرماید : ای جانان غایب از نظر ، تو را به خدا سپردم و تو با اینکه جانم را سوختی امّا من با وجودِ این از جان و دل تو را دوست دارم . یعنی عاشقِ توام و هر قدر هم که از تو جفا ببینم هیچوقت خاطرم از تو ملال پیدا نمی کند چه دور از من باشی و چه نزدیکم باشی . [ بسوختی = تو آتش به جانم زدی ]
تا دامنِ کفن نکشم زیرِ پای خاک / باور مکن که دست ز دامن بدارمت,تا دامن کفن زیر پای خاک نکشم یعنی تا نمیرم باور مکن که دست از دامنت بردارم . خلاصه تا نمیرم عشق تو را ترک نخواهم کرد .
محرابِ ابرویت بنما تا سحرگهی / دستِ دُعا برآرم و در گردن آرمت,مِحرابِ ابروانت را به من نشان بده یعنی ابروانت را به من نشان بده تا هنگام سحر برای دعا دست بلند کنم و تو را دعا نمایم و دو دست خود را حمایل وار در گردنت اندازم تا از چشمِ بد دور باشی یا چشم بد از تو دور باشد . یعنی برای اینکه نظر نخوری ، دو دست خود را بلند نموده دعایت می کنم و به جای حمایل بر گردنت می اندازم .
گر بایدم شدن سویِ هارتِ بابلی / صد گونه جادویی بکنم تا بیارمت,برای دیدار تو اگر به سویِ هاروت بابلی هم رمتنی باشم می روم و صد گونه جادوگری می کنم تا که تو را بیاورم . خلاصه به هر وجهی که ممکن و میسبر گردد برای دیدار تو سعی می نمایم و برای آوردن تو جدیت و کوشش می کنم . ولو به سِحر و جادوگری که فی نفسه یک عملِ کفر و ضلالت است اقدام می نمایم . یعنی اگر به هیچ وسیله نتوانستم تو را پیشِ خود آرم به وسیلۀ جادوگری خواهم آورد . خلاصه خواجه به واسطۀ دوری از جانان شدت اشتیاق خود را عرض می نماید .
خواهم که پیش میرمت ای بی وفا طبیب / بیمار بازپُرس که در انتظارمت,ای طبیبِ بی وفا می خواهم که در پیشت بمیرم ، از این بیمارت احوالی بپرس که در انتظار تو هستم . یعنی جان دادنم موقوف به عیادت تو است .
صد جُویِ آب بسته ام از دیده بر کنار / بر بویِ تخمِ مهر که در دل بکارمت,به امیدِ کاشتن تخمِ مهر در دلت ، از اشکِ چشمم در کنارِ خود صد جوی آب بسته ام . یعنی از کثرت گریه در اطرافم ، دریاچه ها تشکیل شده . به امید اینکه شاید تو شدّت گریه ام را ببینی و به من رحم نمایی و نسبت به من تمایلی پیدا کنی . [ بسته ام = بند کرده ام / کنار = نزد / مهر = محبت ]
خونم بریخت و ز غمِ عشقم خلاص داد / منّت پذیر غمزۀ خنجر گذارمت,خونم را ریخت و از غمِ عشق خلاصم کرد یعنی از غم هجران مرا نجات داد . و از این جهت ممنونش هستم . حاصل اینکه : کشتنم و از دستِ هجران خلاص کردنم را یک نوع منت برای جان خود می دانم . [ عبارت خنجر گذار کنایه از بهادری است ]
میگریم و مرادم از این سیلِ اشکبار / تخمِ محبّت است که در دل بکارمت,این بیت تکرار مضمون بیت ششم است که می فرماید : مرادم از این سیلِ اشکی که از دیده ام جاری است این است که به وسیلۀ آن ، دلِ سنگِ تو را نرم سازم و در آن بذرِ محبت بکارم .
بارم دِه از کرم سویِ خود تا به سوزِ دل / در پای دم به دم گُهر از دیده بارمت,از کرم و لطفی که داری اجازه ام ده تا به نزدت بیایم ، تا از سوزِ دل دم به دم به زیرِ پایت از دیده گوهر بریزم . یعنی به پایت بیفتم و اشکِ چشمم را نثارت کنم .
حافظ شراب و شاهد و رندی نه وضعِ تست / فی الجمله میکنی و فرو میگذارمت,ای حافظ باده نوشی و محبوب دوستی و عیاری شایستۀ شأن و حالِ تو نیست . اگر چه کم و بیش از این کارها می کنی امّا من همۀ این ها را ندیده می گیرم و تو را می بخشم . [ فرو می گذارمت = از گناه تو صرف نظر می کنم ] شرح و تفسیر غزل 90                     شرح و تفسیر غزل 92
ای هُدهُدِ صبا به سبا می فرستمت / بنگر که از کجا به کجا می فرستمت,ای هدهدِ صبا ، تو را به سبا می فرستم . ببین که از کجا به کجا می فرستمت یعنی ای هدهد صبا ، تو را به کوی جانان می فرستم که سبای عاشقان ، کوی جانان است . بنگر که تو را به چه مقامِ شریف و عزیز می فرستم . چون عشاق برای کشفِ اسرارِ عشق یک همراز و همزبان پیدا نمی کنند از آن جهت با صبا مصاحبت می کنند . از آن جهت به صبا ، پیک مشتاقان گویند . [ هدهد صبا = هدهد مرغی است که عوام آن را شانه به سر گویند . این مرغ یکی از پیک های حضرت سلیمان (ع) بوده / سبا = کشور بلقیس ]
حیف است طایری چو تو در خاکدانِ غم / ز اینجا به آشیانِ وفا می فرستمت,خواجه خطاب به هدهد صبا می فرماید : حیف است مرغی چون تو در خاکدان غم باشد یعنی دنیا مزبلۀ غم است . ماندن مرغ بلند پروازی چون تو ، در آنجا حیف است . پس تو را به آشیان وفا یعنی کوی جانان می فرستم . [ طایر = اینجا به معنی مرغ است / خاکدان = مزبله / خاکدان غم = کنایه از دنیا است ]
در راهِ عشق مرحلۀ قُرب و بُعد نیست / می بینمت عیان و دعا می فرستمت,خطاب را از هدهد به جانان متوجه نموده می فرماید : در طریق عشق مرحلۀ قرب و بُعد نیست ، تو را آشکار می بینم و برایت دُعا می فرستم . وقتی عشقِ عاشق به مرحلۀ کمال رسید به هر کجا که نگاه کند جانان خود را می بیند .
هر صبح و شام قافله ای از دعای خیر / در صحبتِ شمال و صبا می فرستمت,هر صبح و شام ، دعاعای کثیره به همراهِ بادِ صبا و شمال برایت می فرستم . زیرا این ها مرید عاشقان و پیک مشتاقانند . خلاصه از هر حیث به اسرار عشاق محرمند .
تا لشکرت نکند مُلکِ دل خراب / جانِ عزیز خود به نوا می فرستمت,برای اینکه لشکرِ غمت ، مُلکِ دلم را خراب نکند . جانِ عزیز خود را برای لشکر غمت آذوقه فرستادم . [ مُلک = در اینجا به معنی مملکت آمده / نوا = ارزاق ]
ای غایب از نظر که شدی همنشینِ دل / می گویمت دعا و ثنا می فرستمت,ای جانان غایب از نظر که مقارن و مصاحبِ دلی ، شب و روز دعایت می کنم و برایت ثنا می فرستم . منظور این است که ظاهراََ و باطناََ به دعا و ثنایت مشغولیم . ظاهراََ به وسیله زبان و باطناََ بوسیله نامه و مکتوب .
در رویِ خود تفرُّجِ صُنع خدای کُن / کائینۀ خدای نما می فرستمت,در روی خود صنع خدا را تماشا کن که برایت آیینه خدای نما می فرستم . خلاصه برایت آیینۀ قلبی می فرستم ، روی با کمالت را مقابل آن نگهدار و نظری کن و صنع خدا را در آن مشاهده کن . [ آیینه خدای نما = آیینه ای که خدا را نمایان سازد / صنع = مصنوع ، مخلوق خدا ]
تا مُطربان ز شوقِ مَنَت آگهی دهند / قول و غزل به ساز و نوا می فرستمت,برای اینکه مطربان از اشتیاق من نسبت به تو آگاهت نمایند . قول و غزل تصنیف نموده و با ساز و نوا برایت فرستادم . خلاصه اشعار را به این دلیل به طرزِ مقامات و نعمات فرستادم که هنگام شنیدن از مطربان ، شوق و اشتیاق مرا نسبت به خود بدانی . [ مطربان = مراد سازندگان و گویندگان است / شوق = علاقۀ نفس به چیزی / ساز = آهنگ ]
ساقی بیا که هاتفِ غیبم به مژده گفت / با درد صبر کُن که دوا می فرستمت,ای ساقی بیا که هاتف غیب به طریق مژده به من گفت : با درد بساز که برایت دوا می فرستم . [ هاتف = آوازِ غیبی که صاحب آن دیده نمی شود ]
حافظ سرودِ مجلسِ ما ذکر خیرِ توست / بشتاب هان که اسب و قبا می فرستمت,ای حافظ ، سرودِ مجلسِ ما تو را به خوبی یاد کردن است . زود باش که برایت اسب و قبا فرستادم . بیا و مجلسِ ما را مشرف کن . [ سرود = آهنگ و نوا / ذکر خیر = ذکری که خیر و خوبی را بیان کند / قبا = یک نوع لباس است که جلویش سراسر باز باشد ، احتمال دارد منظور بارانی باشد زیرا وقتی که یکی از اکابر ، کسی را به مجلس خود دعوت می نمود . رسم بود که برایش اسب و یک بارانی می فرستاد ] شرح و تفسیر غزل 89                    شرح و تفسیر غزل 91
یارب سببی ساز که یارم به سلامت / باز آید و برهاندم از بندِ ملامت,یارب سببی فراهم کن که یارم به سلامت برگردد و مرا از چنگِ ملامت خلاص کند ، یعنی غمِ هجرانِ یار طوری تاب و توانِ مرا برده که گاهی از شدّتِ ناراحتی عنان اختیار از دستم خارج می شود بطوری که حالت عجیب و غریب از من دیده می شود و همین امر سببِ سرزنشِ مردم نسبت به من می گردد . حال ای خدا سببی ساز که یارم برگردد و مرا از ملامت مردم نجات دهد . [ ساز = فراهم کن / باز = دوباره ]
خاکِ رهِ آن یارِ سفر کرده بیارید / تا چشمِ جهان بین کُنمش جای اقامت,خاکِ راهِ آن یارِ سفر رفته را بیاورید تا چشمِ جهان بینِ خود را مقام آن خاک نمایم . یعنی غبار راهِ او را به جای توتیا به چشمم بکشید تا دایم از آن نور و ضیاء کسب نمایم . [ جهان بین = بینندۀ جهان / جای اقامت = مقام و یا محل سکونت ]
فریاد که از شش جهتم راه ببستند / آن خال و خط و زلف و رُخ و عارض و قامت,فریاد و فغان که از شش طرف راهم را بستند ، یعنی آن خال و خط و زلف و رخ و عارض و قامت جانان از جمیع جهات توجه مرا جلب نموده و به خود متعلق ساخته اند . [ به مناسبت ذکر شش جهت ، از اسباب حُسن هم شش چیز آورده ]
امروز که در دستِ توام مرحمتی کُن / فردا که شوم خاک چه سود اشکِ ندامت,ای جانام امروز که در اختیار تو هستم به من رحم کن زیرا فردا که مُردم و خاک شدم ، گریستن و پشیمانی چه فایده دارد . یعنی امروز که در دنیا هستم و زنده ام ، می توانی حالم را رعایت کنی پس مرحمتی کن و مراعاتم نما . زیرا فردا بعد از مرگم اگر پشیمان هم شوی فایده ندارد . [ ندامت = پشیمانی ]
ای آنکه به تقریر و بیان دَم زنی از عشق / ما با تو نداریم سخنِ خیر و سلامت,ای کسی که با تقریر و بیان از عشق دَم می زنی یعنی عشق را با قیل و قال بیان می کنی ، ما با تو حرفی نداریم برو به خیر و سلامت . یعنی ای کسی که کیفیت عشق را با زبان بیان می کنی ، در حالی که عشق حال است و به قال نمی گنجد .
درویش مکُن ناله ز شمشیرِ اَحِبّا / کاین طایفه از کشته ستانند غرامت,ای درویش از شمشیر دوستان ناله و فریاد و فغان مکن زیرا این طایفه دوست ، دیه را از کشته یعنی از مقتول می گیرند . یعنی عاشقانِ خود را می کشند و بعد می گویند دست های ما از کشتن شماها خسته شده و به این بهانه از کشته شده خونبها می گیرند . [ احبّا = دوستان / غرامت = مراد خونبها است ]
در خرقه زن آتش که خمِ ابروی ساقی / بر می شکند گوشۀ محرابِ امامت,خواجه خطاب به همان درویش می گوید : آتش به خرقه بزن که خمِ ابروی ساقی ، گوشۀ محرابِ امامت را می شکند و خراب می کند . حاصل اینکه : خمِ ابرویِ ساقی تمام مردم عالَم را به خود جلب نموده و همه را در برابرِ خود راکع و ساجد نموده است . از این به بعد زهد و تقوا عبارت خواهد بود از صوفی گری ، زیرا در جایی که گوشۀ ابروی ساقی باشد گوشۀ محراب خراب می شود یعنی عرض و شأنِ محراب را شکست می دهد و دیگر کسی به محراب توجه نمی کند . [ برمی شکند = شکست می دهد ]
حاشا که من از جور و جفایِ تو بنالم / بیدادِ لطیفان همه لطف است و کرامت,خواجه خطاب به جانان می گوید : دور باد از من که از جور و جفای تو ناله و شکایت کنم زیرا ظلمِ لطیفان سراسر لطف و احسان است . [ بیداد = ظلم / کرامت = کرم ]
کوته نکنند بحثِ سرِ زلفِ تو حافظ / پیوسته شد این سلسله تا روزِ قیامت,حافظ گفتگوی زلفِ تو را کوتاه نمی کند یعنی در بیان و تعریفِ آن تقصیر نمی کند . خلاصه این یک قصۀ طولانی است که نمی شود مختصر کرد ، زیرا این سلسله به روز قیامت متصل شده یعنی حد و غایت این سلسله به قیامت می کشد . شرح و تفسیر غزل 88                     شرح و تفسیر غزل 90
شنیده ام سخنی خوش که پیرِ کنعان گفت / فراق یار نه آن میکند که بتوان گفت,سخن زیبایی شنیده ام که آن را یعقوب علیه السلام گفته است . بدین مضمون که فراق یار حالی نیست که قابلِ بیان باشد یعنی هجران یار کاری می کند که قابلِ تعبیر نیست . [ پیر کنعان = حضرت یعقوب پیامبر (ع) پدر حضرت یوسف (ع) ]
حدیثِ هولِ قیامت که گفت واعظِ شهر / کنایتی است که از روزگارِ هجران گفت,واعظ شهر گفت : هول و ترس قیامت ، کنایه ای از روزگارِ هجران است . یعنی عذاب قیامت که می گویند همان عذابِ فراق یار است . [ هول = ترس ]
نشانِ یارِ سفر کرده از که پُرسم باز / که هر چه گفت بریدِ صبا پریشان گفت,نشان و خبر یارِ سفر کرده را از که بپرسم زیرا پیکِ صبا هر چه گفت ، پریشان گفت یعنی پیکِ صبا پریشان گو است و خبرش قابلِ اعتماد نیست . [ سفر کرده = به سفر رفته / برید = عرب به سفیر گوید و عجم به پیک ]
فغان که آن مَهِ نامهربانِ مِهر گسل / به تَرکِ صحبتِ یارانِ خود چه آسان گفت,افسوس که آن یار نامهربان گفته است : من مصاحبت یاران را ترک نمودم ، اما این حرف را خیلی بی پروا گفته است . حاصل این که ، خواجه افسوس می خورد که آن یارِ نامهربان لااقل از گفتۀ خود پشیمان هم نمی شود زیرا خودِ خواجه هم جزء یارانِ متروک محسوب می شود .
من و مقام رضا بعد از این و شُکرِ رقیب / که دل به دردِ تو خو کرد و تَرکِ درمان گفت,از این به بعد ، منم و مقامِ رضا ، یعنی هر چه از جانان برسد راضی و صابر هستم و شکایت ننمایم زیرا که دل با دردِ تو خو گرفت و درمان را ترک کرد . [ خو کرد = عادت کرد / ترک درمان گفت = درمان را ترک کرد ]
غمِ کُهن به مِیِ سالخورده دفع کنید / که تخمِ خوشدلی اینست پیرِ دهقان گفت,غم را باید با شراب کهنه رفع کرد زیرا سبب صفای خاطر و باعثِ خوش دلی همین شزاب کهنه است . دهقانِ پیر هم همین را گفت و دفع غم را به شرابِ کهنه حواله کرد . [ غم کهن = غم دیرینه / سالخورده = در لغت به معنی کهنسال است ولی در این بیت به معنی شراب کهنه آمده / تخم = کنایه از سبب / دهقان = زارع ]
گِره به باد مزن گرچه بر مُراد وزد / که این سخن به مَثَل باد با سلیمان گفت,به باد اعتماد نکن اگر چه بر وفقِ مرادت بوزد . این سخنی است که باد به طریق مَثَل به حضرت سلیمان (ع) گفت در حالی که خودش تحتِ فرمان سلیمان بود و با این وصف به او وفا نکرد . [ به مثل = به طریق مثل ] منظور بیت : نباید به دنیا اعتماد کرد هر قدر هم بر وفقِ مراد بچرخد زیرا دنیا در حکمِ بادِ زودگذر است . خلاصه همانطور که از دیگران به تو رسیده است همانطور هم از تو به دیگران می رسد . پس زینهار که به مال و منصب اعتماد نمایی و مغرو باشی .
به مهلتی که سپهرت دهد ز راه مرو / تو را که گفت که این زال ترکِ دستان گفت,به این مهلتی که فلک به تو داده است از راه در مرو یعنی خود را گم نکن . چه کسی به تو گفته است که این عجوزۀ حیله باز ، ترکِ حیله کرده است و دیگر مکر و حیله نخواهد کرد . خلاصه این یکی دو روزی که فلک بر مرادت می چرخد مغرور مباش ، حتماََ قصدی در بارۀ تو دارد وگرنه این سازگاری او از محبت نیست . [ زال = پیر و عجوزه / دستان = در این بیت به معنی مکر و حیله است ]
مزن ز چون و چرا دَم که بندۀ مُقبل / قبول کرد به جان هر سخن که جانان گفت,هر دستوری که به تو داده می شود در اجرای آن تعلل و بهانه مکن و بیدرنگ بپذیر زیرا بندۀ سعادتمند با جان و دل قبول می کند هر سخنی که جانان گوید یعنی اوامر و نواهی که از جانان صادر شود با آن مخالفت نکند . [ مُقبل = صاحب اقبال ، سعادتمند ]
که گفت حافظ از اندیشۀ تو آمد باز / من این نگفته ام آنکس که گفت بُهتان گفت,چه کسی گفت که حافظ از عشق و محبتِ تو منصرف شده و اعراض نموده است . من این را نگفته ام و هر که این حرف را می زند بهتان کرده و به من افترا زده است . یعنی این سخنِ دشمن است ، هیچ ممکن است که من عشق تو را ترک گویم . [ اندیشه = فکر / آمد باز = عبارت از عدول و ترک و فراغت است ] شرح و تفسیر غزل 87                    شرح و تفسیر غزل 89
حُسنت به اتفاقِ ملاحت جهان گرفت / آری به اتفاق جهان میتوان گرفت,زیبایی تو به اتفاقِ ملاحت ، دنیا را گرفت یعنی تمام خلقِ عالَم را فریفتۀ خود کرد . آری جهان را می شود به اتفاق گرفت . [ ملاحت = با نمکی / حُسن = زیبایی ]
افشای رازِ خلوتیان خواست کرد شمع / شکر خدا که سِرِ دلش در زبان گرفت,شمع خواست که اسرارِ اهلِ خلوت را آشکار سازد . شکرِ خدا که رازِ دلش یعنی اتشِ حسد به زبان سرایت کرد و زبانش آتش گرفت یعنی فتیله اش آتش گرفت و قادر به تکلم نشد . و نتوانست اسرار را فاش کند . [ افشا = فاش ساختن / خلوتیان = منسوب به خلوت ]
زین آتشِ نهفته که در سینۀ من است / خورشید شعله ایست که در آسمان گرفت,از این آتش نهانی که در سینۀ من است خورشید شعله ای از آن آتش است یعنی از آتش سینۀ من ، آسمان آتش گرفت . [ نهفته = نهانی / گرفت = در اینجا به معنی شعله ور گشت ]
میخواست گُل که دَم زند از رنگ و بوی دوست / از غیرتِ صبا نَفَسَش در دهان گرفت,گُل می خواست که از رنگ و بوی دوست حرف بزند یعنی در رنگ و بوی ، خود را با دوست برابر بداند و بدان فخر نماید ، امّا از غیرت صبا ، نَفَسِ گُل در دهانش ماند یعنی صبا از غیرتش مانع حرف زدن گُل شد . حاصل اینکه : گُل در رنگ و بو به یار نمی رسد . بی تناسب نیست اگر بگوییم ، صبا نگذاشت دهانِ غنچه باز شود . یعنی نگذاشت که از شکلِ غنچه بیرون آید . [ دَم زند = تکلم کند ]
آسوده بر کنار چو پرگار می شدم / دوران چو نقطه عاقبتم در میان گرفت,چون پرگار که در کنار می گردد ، در یک گوشه آسوده خاطر عُمر می گذراندیم اما عاقبت دوران چون نقطه در میانم گرفت یعنی مرا به وسطِ دایره کشاند . [ آسوده = آرام / می شدم = می رفتم ] منظور بیت : دور از مردم در یک گوشۀ انزوا در نهایتِ آسودگی به سر می بردم امّا عاقبت روزگار مرا چون نقطۀ دایره به میان مردم کشید .
آن روز شوقِ ساغری خرمنم بسوخت / کاتش ز عکسِ عارض ساقی در آن گرفت,شوقِ ساغرِ مِی ، خرمن وجودِ مرا آن روز آتش زد و سوزاند که عکس چهرۀ ساقی در آن آتش زد . [ گرفت = اثر کرد ، آتش زد ] منظور بیت : وقتی عکس چهرۀ سرخِ ساقی در جام افتاد ، جام مثلِ آتش شعله ور شد و این جاذبه مرا چنان عاشق و مفتون ساخت که هستی من بر سرِ آن رفت و این آتش ، خرمن زندگی مرا سوزاند .
خواهم شدن به کویِ مُغان آستین فشان / زین فتنه ها که دامن آخر زمان گرفت,در اثرِ این فتنه ها که در آخر زمان بروز کرده ، می خواهم در حالیکه با رقص و شادی زندگی را ترک می گویم به محلۀ مُغان بروم . [ شدن = رفتن / کوی مغان = میخانه ها ] منظور بیت : برای رهایی از فتنه هایی که در زمان اخیر پیدا شده ، خوشحال و مرفه البال به کوی مُغان خواهم رفت .
مِی خور که هر که آخرِ کارِ جهان بدید / از غم سبک برآمد و رطلِ گران گرفت,باده بنوش زیرا هر که عاقبت کارِ جهان را دید ، بیدرنگ غمِ جهان را ترک گفت و رطلِ گران گرفت یعنی به باده نوشی پرداخت . خلاصه هر که سریع الزوال و فانی بودن دنیا را دید و از آن آگاه گشت علی الفور غمِ دنیا را فراموش نموده به عیش و نوش پرداخت و قدح های سنگین بدست گرفت . [ سبک = در لغت یعنی کم وزن ولی در اینجا به معنی فوری و تند می باشد / رطل = در اینجا مراد قدح بزرگ است / گران = سنگین / رطل گران گرفت = قدح بزرگ پُر از باده را به دست گرفت ]
بر برگِ گُل به خونِ شقایق نوشته اند / کانکس که پخته شد مِی چون ارغوان گرفت,سرخی برگِ گل ذاتی نیست بلکه در اثر خون شقایق است . آن کس که پخته رأی و مجرب روزگار شد ، بادۀ قرمز نوش کرد . یعنی نوشیدن بادۀ قرمز یک امر ذوقی است و لذّت بخش ، و یک شخص مجرب نباید این ذوق را تر نماید . [ شقایق = گل لاله ]
حافظ چو آبِ لطف ز نظمِ تو میچکد / حاسد چگونه نکته تواند بر آن گرفت,ای حافظ ، وقتی که از نظمِ تو آبِ لطافت می چکد یعنی شعرت لطیف و آبدار است . پس حاسد چگونه می تواند از آن ایراد بگیرد یعنی دیگر قادر نیست که به تو طعنه بزند و نکته بگیرد . شرح و تفسیر غزل 86                     شرح و تفسیر غزل 88
ساقی بیا که یار ز رُخ پرده بر گرفت / کارِ چراغِ خلوتیان باز در گرفت,ای ساقی بیا که یار از رُخش پرده و حجاب را برداشت و باز چراغِ اهلِ خلوت شعله ور شد یعنی چراغشان روشن شد . حاصل اینکه رُخِ جانان را به چراغ روشن و مستور کردن روی و پشت پرده قرار گرفتن او را به خاموشی چراغ تشبیه می کند و دوباره برداشتن حجاب و نشان دادن رویش را به چراغی تشبیه می کند که برای بارِ دوم شعه ور شده . [ برگرفت = بلند کرد / باز درگرفت = دوباره روشن شد ]
آن شمعِ سر گرفته دگر چهره برفروخت / وین پیرِ سالخورده جوانی ز سر گرفت,آن شمعِ مشتعل دوباره چهره اش را برافروخت و این پیرِ سالخورده از این که شمع دوباره مشتعل شده جوانی را از سر گرفت یعنی دوباره جوان شده . حاصل مقصود اینکه : از وقتی که جانان چهره اش را از ما مستور و پوشیده می داشت ضعفِ پیری و ناتوانی ما را عارض شده بود . امّا همینکه چهرۀ خود را نمایان ساخت از ذوق و شوقش جوانی را از نو شرع کردیم . [ شمع سر گرفته = یعنی شمعی که نوک فتیله اش گرفته شده ، آن مقدار فتیلۀ سوختۀ شمع که با قیچی گرفته می شود / دگر چهره برفروخت = دوباره چهره اش را مشتعل ساخت / سالخورده = کهنسال / جوانی ز سر گرفت = از نو جوان شد ]
آن عشوه داد عشق که مفتی ز ره برفت / وان لطف کرد دوست که دشمن حذر گرفت,در برخی از نسخه ها به جای «عشق» «یار» و در بعضی «باده» آمده و به جای «مفتی» نیز «تقوی» آمده است . عشق آن عشوه را داد و آن جلوه را کرد که تقوی و فتوی از میان رفت . یعنی عشق حالت و کیفیتی دارد که عاشق را از زهدِ خشک ، سلامت نگه می دارد . و مفتی را از فتوی دادن باز می دارد و باده هم همین حالت و کیفیت را دارد . دوست به قدری به ما لطف نمود و احسان کرد که رقیب ترسید که مبادا ما را از خاصان خویش کند و از او کاملاََ اعراض نماید . یا خودِ یار آن جلوه و عشق را داد که اهلِ تقوی را از تقوی و مفتی را از فتوی بازداشت . یعنی عشق یار به اینان یک حالت و کیفیتی داد که به کُل از کاری که بدان معتاد بودند منصرفشان نمود و طبیعت تعلق و تعشق را به آن ها بخشید .
زنهار از آن عبارتِ شیرینِ دلفریب / گویی که پستۀ تو سخن در شکر گرفت,امان از سخنان و الفاظ و عبارات شیرین و دلفریب تو . یعنی در تکلمِ تو یک لذت و یک شیرینی نهفته است که هر شنونده بی اختیار فریفته تو شده و واله و شیدایت می گردد مثلِ اینکه سخنت را به شکر داخل نموده و از شکر بیرون می آوری . [ زنهار = امان / دلفریب = فریبندۀ دل / پسته = مراد دهان معشوق است / در شکر گرفت = آغشته به شکر نمود ]
بار غمی که خاطر ما خسته کرده بود / عیسی دَمی خدا بفرستاد و بر گرفت,بارِ غمی که خاطرِ ما را مجروح کرده بود یعنی ما را به سختی رنج می داد . خداوند یک طبیبِ عیسی نفسی فرستاد و آن غم را بر طرف کرد و از میان برداشت . یعنی به سببِ فراقِ جانان خاطرمان مغموم و مهموم شده بود امّا حق تعالی جانان را برای ما فرستاد و آن بارهای غم را به کُل برطرف کرد .
هر سرو قد که بر مَه و خور حُسن می فروخت / چون تو درآمدی پی کاری دگر گرفت,هر محبوبِ سرو قدی که به ماه و خورشید ، حُسن می فروخت یعنی به جهت زیبایی اظهارِ تفوق می کرد ، وقتی تو آمدی ، حُسن فروشی را ترک نمود و به کارِ دیگر پرداخت . زیرا در جایی که تو باشی حُسن و زیبایی آنان را رونق و رواج نماند . [ خور = خورشید / پی کار دگر گرفت = دنبال کار دیگر رفت ]
زین قصه هفت گُنبدِ افلاک پُر صداست / کوته نظر ببین که سخن مختصر گرفت,از قصه و داستان عشق ، هفت گنبدِ فلک پُر صداست . امّا کوته فکر را ببین که موضوعِ بدین بزرگی را خیلی جزیی گرفت و کم اعتبار جلوه داد . حاصل مطلب این که : کسی که از عالَم عشق و محبت بی خبر باشد آن را جزیی می داند . [ قصه = مراد حکایت عشق و محبت است / صدا = آواز / کوته نظر = کوته فکر / مختصر گرفت = بی اهمیت و بی اعتبار تلقی کردن چیزی ]
حافظ تو این سخن ز که آموختی که بخت / تعویذ کرد شعر تو را و به زر گرفت,ای حافظ ، این سخن را تو از که آموختی که یار شعرت را حمایل کرده و به زر گرفته است و یا حمایل کرد و از بَر نمود . یعنی شعرِ تو حتماََ خاصیتی دارد ، زیرا یار در عینِ حالی که از همه چیز مستغنی است و بلند پرواز ، با این همه شعر تو را گرامی داشته و بزرگ می دارد . شرح و تفسیر غزل 85                     شرح و تفسیر غزل 87
شربتی از لبِ لعلش نچشیدیم و برفت / رویِ مَه پیکرِ او سیر ندیدیم و برفت,شربت چون لعلِ لبِ جانان را نچشیدیم و رفت . یعنی جانان رفت در حالی که ما شربتی از لبِ لعلش نچشیدیم . و روی چون ماهِ او را به سیری ندیدیم . خلاصه تحسر و تغابن می کشد از اینکه بر وفقِ مُراد به وصالِ جانان نرسیده است .
گویی از صحبتِ ما نیک به تَنگ آمده بود / بار بربست و به گَردش نرسیدیم و برفت,گویا که جانان از مصاحبت ما سخت به تنگ آمده بود که بار بَر بَست و رفت . چنان رفت که حتّی به گردش هم نرسیدیم یعنی گویی کدورتِ خاطری از ما پیدا کرده بود که با این عجله رفت و ما حتّی به گردش هم نرسیدیم . [ صحبت = مصاحبت / نیک = در لغت یعنی خوب امّا در این قبیل موارد به معنای محکم تعبیر می شود ]
بس که ما فاتحه و حِرزِ یمانی خواندیم / وز پی اش سورۀ اخلاص دمیدیم و برفت,هر چه ما فاتحه و دعای حرزِ یمانی خواندیم و سورۀ اخلاص به پشتِ سرش دمیدیم هیچ اثر نکرد و رفت . یعنی مرادمان از خواندن اینها انصراف جانان از سفر بود . امّا او منصرف نشد و رفت . خلاصه از فاتحه و خواندن دعای حرزِ یمانی هیچ فایده حاصل نشد و جانان رفت .
عشوه دادند که بر ما گذری خواهی کرد / دیدی آخر که چنین عشوه خریدیم و برفت,ما را فریب می داد که از حیطۀ ارادت و دوستی دور نخواهد شد ، دیدی که ناز و عشوۀ او را تحمل کردیم و با وجودِ این رفت . [ عشوه = فریب دادن دل ]
شد چمان در چمنِ حُسن و لطافت لیکن/ در گلستان وصالش نچمیدیم و برفت,در حالی که در چمن حُسن و لطافت می خرامید ، رفت . یا در چمنِ حُسن و لطافت خرامان شد . اما ما در باغِ وصالش قدمی برنداشتیم و او رفت . یعنی وصال جانان برای ما میسّر نشد و رفت . [ چمیدن = با ناز و تأنی راه رفتن ]
همچو حافظ همه شب ناله و زاری کردیم / کِای دریغا به وداعش نرسیدیم و برفت,سراسر شب را چون حافظ فریاد و فغان و ناله کردیم . حیفا که به وداعش نرسیدیم و رفت . یعنی جانان چنان با عجله رفت که تودیع میسرمان نشد یعنی مجالِ وداع نشد . شرح و تفسیر غزل 84                    شرح و تفسیر غزل 86
ساقی بیار باده که ماهِ صیام رفت / در دِه قدح که مُوسمِ ناموس و نام رفت,ای ساقی باده بیار که ماه روزه تمام شد ، جامِ باده به دستم بده که مُوسمِ وقار وعار سپری شد . یعنی ماهِ رمضان که زمانِ رعایت آبرو و حفظ ناموس است گذشت . آن ایّام رفت و حالا زمانِ عیش و نوش فرا رسیده است . [ مُوسم = کنایه از زمان / ناموس = به معنی وقار آمده ]
وقتِ عزیز رفت بیا تا قضا کنیم / عُمری که بی حضورِ صراحی و جام رفت,خطاب به ساقی می فرماید : وقتِ گرانبها تلف شد ، بیا که قضا کنیم یعنی عُمری که بدون صُراحی و جام رفت قضا کنیم . خلاصه اوقاتی را که بدون باده گذرانده ایم جبران نماییم .
مستم کُن آنچنان که ندانم ز بیخودی / در عرصۀ خیال که آمد کدام رفت,خطاب به ساقی : ای ساقی مرا آنچنان مست کن که از بیخویشی نفهمم که در میدان خیالم که آمد و به کجا رفت ، به ضرورت قافیه «کدام» گفته شده و اِلّا جایش بود «کجا» بگوید . یعنی چنان مرا مست کن که از شدّتِ مستی به کُل بی خبر از عالَم شوم . ندانم که آمد و که رفت و به کجا رفت .
بر بویِ آنکه جُرعۀ جامت به ما رسد / در مصطبه دُعای تو هر صبح و شام رفت,به امید آنکه جُرعۀ جامت به ما رسد ، هر صبح و شام در مصطبه دعاهای خیر در بارۀ تو می شود . خلاصه به امید آنکه احسانِ تو شامل حالِ ما بشود . هر صبح و شب در مصطبه ها به دعاگویی تو مشغولیم . [ بوی = در اینجا به معنای امید است / مصطبه = صفۀ میخانه ]
دل را که مُرده بود حیاتی بجان رسید / تا بویی از نسیمِ می اش در مشام رفت,دل، مُرده بود امّا همینکه از نسیمِ تو بویی به دماغش رسید جانِ تازه گرفت . [ دل را = برای دل ]
زاهد غرور داشت سلامت نبُرد راه / رِند از رهِ نیاز به دارالسلام رفت,زاهد به جهتِ زُهدِ خود مغرور شد . برای همین به مُرادش واصل نشد . امّا رِند از طریقِ عِجز و نیاز به جنت رفت . خلاصه ، زاهد به جهت غرور به جهنم رفت و رِند به به جهتِ عِجز و نیاز به بهشت رفت . [ دارالسلام = مراد جنت است ]
نقدِ دلی که بود مرا صرفِ باده شد / قلبِ سیاه بود از آن در حرام رفت,نقد دلی که داشتم صرفِ باده شد یعنی دل به باده دادم . قلب سیاه بود ، از آن جهت صرفِ حرام شد . [ قلب سیاه = سکه غیر رایج ، سکه تقلبی ]
در تابِ توبه چند توان سوخت همچو عود / مِی دِه که عُمر در سرِ سودای خام رفت,تا کی می شود که در شعله ، یعنی در آتشِ توبه چون عود سوخت . توبه اقتضا می کند که از باده نوشی دست بکشیم این کار بسیار زحمت افزاست یعنی رنج می دهد . ای ساقی فعلاََ می بده که عُمرم سرِ سودای خام تلف شد و گذشت . چون قادر به رعایتِ توبه نبوده و شکستن آن را حتمی می داند ، از آن جهت به توبه ، سودای خام گفته است . [ تاب = شعله / سر = این جا به معنی نوک و جهت / سودای خام = مراد توبه است ]
دیگر مکن نصیحتِ حافظ که ره نیافت / گمگشته ای که بادۀ نابش بکام رفت,باز حافظ را نصیحت نکن زیرا هیچ گمگشته ای به این عالَمِ ظاهر ، راه نیافت یعنی به این عالَمِ صغری نیامد که بادۀ شیرین و بادۀ محبّت به دماغش نرسیده باشد . حاصل کلام اینکه : حافظ بادۀ محبّتِ جانان را نوش کرده و در وادی محبّت گم گشته است . حالا دیگر به حافظ نصیحت نکن . زیرا گم گشته ای که بادۀ محبت به دماغش رسید ، او دیگر از وادی محبت به این عالَم ره نیافت یعنی شرابِ محبت جانان را ترک ننمود . [ بادۀ شیرین = مراد محبّت است / به حافظ نصیحت مکن خطاب عام است ] شرح و تفسیر غزل 83                     شرح و تفسیر غزل 85
گر ز دستِ زلفِ مشکینت خطایی رفت رفت / ور ز هندویِ شما بر ما جفایی رفت رفت,اگر از دست زلف مشکین تو خطایی سر زد مهم نیست و ما از آن رنجیده خاطر نمی شویم یعنی ، هر ستمی که از خودت و یا از اسباب حُسنت به ما می رسد ، تو معذوری و ما آن را با کمال میل می پذیریم و رد نمی کنیم .
برقِ عشق از خرمنِ پشمینه پوشی سوخت سوخت / جورِ شاهِ کامران گر بر گدایی رفت رفت,اگر برق عشق ، خرمن وجودِ یک پشمینه پوش را بسوزاند مهم نیست . یعنی اگر وجودِ عاشق گدا را آتش عشق بسوزاند ، هیچ مهم نیست و ما شکایت از آن نمی کنیم . زیرا مرام و شأنِ عاشق ، سوختن در آتش عشق است . و اگر جور و ستم پادشاهِ کامران بر گدایی رسید مهم نیست . یعنی عشق یک پادشاهِ قهّار است که هر کار کند موردِ سؤال قرار نمی گیرد . [ پشمینه پوش = کنایه از عاشق گدا ]
در طریقت رنجش خاطر نباشد مِی بیار / هر کدورت را که بینی چون صفایی رفت رفت,در طریقِ عشاق رنجانیدن خاطر و رنجیده شدن وجود ندارد . یعنی جایز نیست . پس حالا هر کدورتی که دیدی ، حالا وقتِ صلح و صفا است و آن کدورت گذشت و دیگر به خاطرها نمی آید . [ رنجش = آزردگی / کدورت = رنجش و دل آزردگی ]
عشقبازی را تحمل باید ای دل پای دار / گر ملالی بود بود و گر خطایی رفت رفت,ای دل ، در عاشقی تحمل لازم است . ثابت قدم باش . یعنی در طریق عشق باید عاشق در برابر هر بلا و جفا صابر باشد ، یعنی در طریق عشق هر چه پیش آید باید عاشق آن را تحمل کند و ترک قیل و قال نماید . [ پایدار = ثابت قدم ]
گر دلی از غمزۀ دلدار باری بُرد بُرد / ور میانِ جان و جانان ماجرایی رفت رفت,اگر خاطر یک عاشق از غمزۀ دلدار باری بُرد ، یعنی اگر عاشقی از معشوق رنجش یا کدورتی پیدا کرد . دیگر آن فراموش می شود و هرگز تکرار نمی گردد . [ اگر مابین جان و جانان ، ماجرایی رخ داده است آن هم گذشت و بار دیگر آن را به خاطر نمی آورند ]
از سخن چینان ملالتها پدید آمد ولی / گر میانِ همنشینان ناسزایی رفت رفت,از غمّازان هزار جور آواز شنیده و ملالتها دیده می شود . یعنی غمّازان از سرزنش عشاق فارغ نیستند . امّا اگر مابین یاران و دوستان یک ناسزا و یا یک امرِ نامعقولی واقع گردد فوری عفو می شود و از خاطرها محو می گردد . خلاصه آنچه از غمّاز ظاهر می شود ، در هر زمانی جور و جفا و آزار است امّا مابین عشاق هر ماجرای مهمی هم که اتفاق افتد مستور می ماند و دیگر به خاطر نمی آید . [ سخن چین = غمّاز / پدید = آشکار / همنشینان = مصاحبان / ناسزا = آنچه لایق نباشد ]
عیب حافظ گو مکُن واعظ که رفت از خانقاه / پایِ آزادی چه بندی گر بجایی رفت رفت,ای واعظ ، اگر حافظ از خانقاه رفت عیبش مگیر . زیرا پای شخصِ آزاد را برای چه می بندی . پس اگر به جایی رفت ، رفت . یعنی اگر حافظ خانقاه را ترک نمود و رفت ، ای واعظ مانعِ او مباش زیرا او یک شخصِ آزاد است و یک آدم بی قید است . زیرا کسانی که لاقیدند آن جا هستند که دوست دارند . شرح و تفسیر غزل 82                     شرح و تفسیر غزل 84
آن ترک پریچهره که دوش از برِ ما رفت / آیا چه خطا دید که از راهِ خطا رفت,آن زیبای پری جهره که دیشب از نزدِ ما رفت . عجبا از ما چه خطایی دید که از راهِ مملکت خطا رفت یعنی رفتنش خطا بود و خطا کرد که رفت . یا خطایی که ما کردیم سبب رفتن او شد . [ چه خطا دید = چه خلافِ صواب دید / راهِ خطا = دارای دو معنی است . یکی مملکت خطا و دیگری خلافِ صواب ] * این غزل حافظ خطاب است به جانانش که در مسافرت بوده است .
تا رفت مرا از نظر آن چشمِ جهان بین / کس واقفِ ما نیست که از دیده چها رفت,از وقتی که آن چششمِ جهان بینِ من از برابرِ دیدگانم رفته ، کسی از حالِ من آگاه نیست که از چشمانم چه ها رفت . یعنی از وقتی که آن جانان ما را ترک کرد و رفت ، کسی نمی داند که از چشمِ من چقدر اشک ریخته . [ جهان بین = جان بیننده ]
بر شمع نرفت از گذرِ آتشِ دل دوش / آن دود که از سوزِ جگر بر سرِ ما رفت,آن دودی که دیشب از آتش دل و از سوز جگر از سرِ ما برخاست . از فتیله و شعله شمع نبود . خلاصه دودِ سوزِ جگر ما از دودِ آتشِ فتیلۀ شمه بیشتر بود .
دور از رُخِ تو دم به دم از گوشۀ چشمم / سیلابِ سرشک آمد و طوفانِ بلا رفت,دور از رُخِ آن جانان یعنی در فراقِ رُخِ آن جانان ، نفس به نفس یعنی هر ساعت از چشمۀ چشمم سیلابِ سرشک جاری شد و طوفان برخاست . یعنی از کثرتِ گریه و اشک سیلابی از چشمم جاری شد . [ دور از رُخِ او = در فراقِ رُخِ او ]
از پای فتادیم چو آمد غمِ هجران / دَر دَرد بمُردیم چو از دستِ دوا رفت,وقتی غمِ هجران آمد از پا افتادیم . یعنی همینکه به غمِ هجران مبتلا گشتیم از پای افتادیم و گرفتار شدیم و در درد واماندیم . چون که درمانِ درد از دست برفت . یعنی جانا درمان درد بود . او که رفت ، درد بی درمان شد . خلاصه جانان طبیب دردِ دل و جانِ ما بود ، او که رفت ما ماندیم و دردِ بی درمانِ ما .
دل گفت وصالش به دُعا باز توان یافت / عُمریست که عُمرم همه در کارِ دعا رفت,دل به ما گفت که وصالِ جانان را به وسیلۀ دعا می توان به دست آورد . برای همین است که عُمرم همه اش در دعا و یا در کارِ دعا صرف شده . خلاصه از وقتی که دل اینطور گفته ، تمامِ عمرم برای وصالِ جانان در دعا رفت .
احرام چه بندیم چو آن قبله نه اینجاست / در سعی چه کوشیم چو از مروه صفا رفت,چرا احرام ببندم که آن قبله یعنی جانان در اینجا نیست یعنی برای چه قصدِ زیارتِ کوی جانان را بکنم وقتی او اینجا نیست و برای رفتن به جانبِ کوی جانان چرا سعی نمایم که از کویش صفا رفت . حاصل کلام اینکه : صفای کویش با وجودِ شریفِ جانان است پس وقتی خودِ جانان از کویش رفت مسلماََ صفای کوی او هم می رود . احرام = آهنگ حج کردن ، چیزهای حلال و مباح را در هنگامِ زیارت کعبه و مراسمِ حج بر خود حرام کردن ، لباس مخصوص حجّاج را هنگامِ مراسمِ مذهبی حج در بر کردن . صفا و مروه = دو نقطه اند که حج گزار هفت بار فاصلۀ این دو نقطه را می رود و این عمل را سعی می نامند . در این بیت معشوق به خانه کعبه که قبله گاه است تشبیه شده است و می گوید : وقتی آن قبله در اینجا نیست چرا احرام ببندیم و به خود ریاضت بدهیم . و وقتی که صفا در جنبِ مروه نیست چرا اعمالِ مربوط به سعی را انجام دهیم .
دی گفت طبیب از سرِ حسرت چو مرا دید / هیهات که رنجِ تو ز قانونِ شفا رفت,دیروز همین که طبیب مرا دید با حسرت گفت : دردا که علاجِ مرضِ تو از اسلوب و قانونِ شفا گذشت . یعنی مرضِ تو شفاپذیر نیست و مرگت حتمی است . قانون شفا = در لغت یعنی اسلوب علاج ولی در اینجا اشاره است به کتاب قانون از ابن سینا در موضوع طب و نیز کتاب شفا در موضوع مسائل منطق و حکمت و کلام .
ای دوست بپرسیدنِ حافظ قدمی نِه / زان پیش که گویند که از دارِ فنا رفت,ای دوست برای عیادت حافظ قدم بگذار یعنی بیا . قبل از آنکه بگویند : حافظ از دارِ فانی رفت . ای دوست بیا و از حافظ عیادت کن پیش از آنکه بگویند : حافظ وفات کرد . [ به پرسیدن حافظ = احوال پرسی از حافظ / دار فنا = مراد دنیا است ] شرح و تفسیر غزل 81                     شرح و تفسیر غزل 83
 صبحدم مرغ چمن با گُلِ نوخاسته گفت / ناز کم کن که در این باغ بسی چون تو شکفت,هنگام صبح ، بلبل به گُلِ نو شکفته گفت که کم ناز کن یعنی ناز را ترک کن که در این باغ گُل های بسیاری چون تو شکفته است . [ صبحدم = هنگام صبح / مرغ چمن = مراد بلبل است / نوخاسته = تازه شکفته / ناز کم کن = ناز را بکل ترک کن / بسی = فراوان ، زیاد ]
گُل بخندید که از راست نرنجیم ولی / هیچ عاشق سخنِ سخت به معشوق نگفت,گُل به سخن بلبل خندید و گفت : اگر چه ما از حرفِ راست و واقعی نمی رنجیم . امّا هرگز یک عاشق به معشوقِ خود سخنی تلخ نگفته است . یعنی ای بلبل حرفِ تو حق است و ما هم از حق نمی رنجیم لیکن هرگز یک عاشق به معشوق خود سخن درشت نگفته است .
گر طمع داری از آن جامِ مرّصع میِ لعل / ای بسا دُر که به نوکِ مژه ات باید سفت,ای یار اگر می خواهی شراب لعل فام از آن جام جواهرنشان بنوشی باید مرواریدهای بسیار با مژه های خود سوراخ کنی . [ مرصّع = جواهر نشان / دُر سفتن = مروارید سوراخ کردن ] – گل در جواب بلبل می گوید : اگر می خواهی شراب لعل فام از جامِ جواهر نشان بنوشی باید برای رسیدن به آن ، آنقدر رنج ببری و ریاضت بکشی که مروارید را با نوک مژه سوراخ کنی نه اینکه فقط اشک مثل مروارید نوکِ مژه ات باشد .
تا ابد بویِ محبّت به مشامش نرسد / هر که خاکِ درِ میخانه به رخساره نرُفت,هر کسی که خاکِ درِ میخانه را به رخسارش نروبد . تا آخر عُمر بوی محبت به دماغش نمی رسد . یعنی هر که به پیر مغان محبت نکند و ملازمت او را با جان و دل قبول نکند تا آخر عُمر بوی محبت به مشامش نخواهد رسید . [ نرُفت = جاروب نکرد ]
در گُلستانِ اِرم دوش چو از لطفِ هوا / زلفِ سنبل به نسیمِ سحری می آشفت,دیشب در گلستان ارم ، از لطافت هوا و از نسیمِ سحری زلفِ جانان به هم می خورد و آشفته می گشت . [ گلستان ارم = باغ شاه شجاع و گردشگاه معروف شیراز است / می آشفت = پریشان می شد ]
گفتم ای مسندِ جم جامِ جهان بینت کو / گفت افسوس که آن دولتِ بیدار بخُفت,در دنبالۀ بیت قبل می گوید : به گلستان گفتم : ای مسند جم یعنی ای تخت سلطان ، جام جهان بینت کجاست ؟ یعنی گُلت کو ؟ گلستان در جوابم گفت : حیف و دریغ که آن دولت بیدار بخفت . یعنی آن دولتِ مساعد ، زایل شد و از بین رفت . [ مسند جم = مراد همان گلستان بیت قبل می باشد / جام = مراد گُل است / کو = کجا / افسوس = حیف و دریغ ]
سخنِ عشق نه آن است که آید به زبان / ساقیا مِی دِه و کوتاه کن این گفت و شنفت,صحبت و گفتگوی عشق آن نیست که بتوان به زبان آورد . عشق یک امر حالی است نه قالی . فقط عاشقان دانند که عشق چگونه حالتی است ، بی دردان آن را درک نمی کنند . حال ای ساقی ، باده بده و این گفت و شنود را به کُل ترک کن . مرادِ عشق با گفتگو فهمیده نمی شود پس قیل و قال را ترک کن و باده بیاور .
اشکِ حافظ خِرد و صبر به دریا انداخت / چه کند سوزِ غمِ عشق نیارست نهفت,اشکِ چشم حافظ ، عقل و صبر او را به دریا انداخت . یعنی قبل از این حافظ به نیروی عقل و صبر می توانست جلوِ گریه و اشکِ چشمِ خود را بگیرد . امّا حالا دیگر گریه و اشکش طغیان کرده و عنان اختیار را از او سلب نموده به حدی که عقل و صبرش مغلوب شده اند . ( نیارست = قادر نشد ) [ چون به کتمان سوزِ غمِ عشق قادر نشد پس کثرتِ گریه اش از آن جهت است . ] شرح وتفسیر غزل 80                     شرح و تفسیر غزل 82
عیب رندان مکن ای زاهدِ پاکیزه سرشت / که گناهِ دگران بر تو نخواهند نوشت,ای زاهدِ پاک سرشت ، یعنی ای زاهدی که خلقتاََ پاک و طاهر آفریده شده ای ، به عیب جویی قلندران وارسته مپرداز . زیرا گناه دیگران را به حساب تو نخواهند گذاشت .
من اگر نیکم و گر بد تو برو خود را باش / هر کسی آن درَوَد عاقبتِ کار که کشت,خطاب به زاهد می فرماید : من اگر خوبم و یا بَدم یعنی اگر صالحم و یا طالحم . از من چه می خواهی ، برو به کار خود . هر کس حاصلِ کِشتِ خودش را برداشت می کند . خلاصه هر کسی جزای اعمالِ خود را خواهد دید . پس از صالح بودن و یا طالح بودن ما به تو نه فایده می رسد و نه ضرر . [ تو برو خود را باش = به مصلحت خود مشغول باش / دِرَوَد = درویدن ، این کلمه را در چیدن گندم و جو بکار می برند ]
همه کس طالبِ یارند چه هشیار و چه مست / همه جا خانۀ عشقست چه مسجد چه کنشت,هر کسی خواستار یار است ، چه هشیار و چه مست . و همه جا خانۀ عشق است . چه مسجد باشد و چه کلیسا . یعنی هر عاقل و لایعقل طالب یار است . خلاصه صالح و طالح همگی طالبِ اویند و هر گوشه ای از مسجد و یا کلیسا خانۀ عبادت اوست . منظور بیت : دین اسلام مانند سایر ادیان نیست که صلوة و عبادت به یک محلِ مخصوص باشد و در جای دیگر جایز نباشد . بلکه در دینِ اسلام هر جا که طاهر باشد قابل عبادت است . چنانکه شاعر می فرماید : گه معتکفِ دیرم و گه ساکن مسجد / یعنی که تو را می طلبم خانه به خانه
سرِ تسلیم من و خشتِ درِ میکده ها / مدّعی گر نکند فهمِ سخن گو سر و خشت,سَرِ تسلیمِ من ، خشت درِ میخانه ها را بالش خود کرده . یعنی درِ میکده ها اقامتگاهِ ما شده و ما از آنجا جدا نمی شویم . خلاصه ، ذوقِ باده را به فلک نمی دهم . اگر مدعی معنای این سخن را فهم نکند . به او بگو سَرت را بزن به خشت . چنانکه در روم معمول است که گویند : فلانی سرش به سنگ هم بخورد از حرفِ خود دست نمی کشد . [ سَرِ تسلیم = مراد کمال تسلیم است / خشت = آجر خام / مدعی = در اینجا منظور خَصم می باشد ]
ناامیدم مکن از سابقۀ لطفِ ازل / تو پسِ پرده چه دانی که که خوبست و که زشت,ای زاهد ، از رحمتِ سابقۀ لطفِ ازل مرا ناامید و مأیوس مکن . زیرا تو چه می دانی که در نزدِ خدا که مقبول و که مردود است . چه بسا ممکن است که ما به سببِ توبه از رندی ، مقبولِ درگاهِ خداوند واقع شویم و تو به سبب غرورِ زهد مردود شوی . [ ناامیدم مکن = مأیوسم مکن / پس پرده = پشت پرده و تعبیر از عالم غیب است . اینکه می گوییم پسِ پرده و عالم غیب ، نسبت به خودمان است وگرنه نسبت به حق تعالی پرده و غیب وجود ندارد چون در نزدِ خدا هیچ چیز مخفی نیست ]
نه من از پردۀ تقوی بدر افتادم و بس / پدرم نیز بهشت ابد از دست به هِشت,تنها من نیستم که که از خلوت و تقوی بدر افتادم یعنی فقط من نیستم که بعد از صلاح و تقوی ، رند و باده نوش شدم . بلکه حضرت آدم هم به سبب یک نافرمانی بهشت را از دست داد . [ بهشت ابد = جنّت / به هِشت = ترک کرد ]
حافظا روزِ اَجل گر به کف آری جامی / یکسر از کویِ خرابات برندت به بهشت,ای حافظ ، اگر شده در روزِ آخرِ زندگیت هم باشد . جامی به کف آری ، و از کوی میخانه مستقیماََ تو را به بهشت برند . یعنی بدون عذابِ قبر و بدون سؤالِ منکر و نکیر یکسره به بهشت می روی . [ روز اجل = روز انقطاع حیات / یکسر = مستقیماََ ] شرح و تفسیر غزل 79                      شرح و تفسیر غزل 81
کس نیست که افتادۀ آن زلفِ دو تا نیست / در رهگذرِ کیست که دامی ز بلا نیست,کسی پیدا نمی شود که افتادۀ آن زلفِ دو تا نباشد و کیست که در سر راهش دامی از بلا نباشد یعنی هر کسی به مقتضای حال خود به چیزی گرفتار و مبتلا است .
چون چشمِ تو دل میبرد از گوشه نشینان / همراهِ تو بودن گُنه از جانبِ ما نیست,چون چشم تو از گوشه نشینان و زهاد و عباد دل می برد پس تابع تو شدن و گناه دوست داشتن تو از جانب ما نیست . یعنی در حالیکه چشم تو از تارک دنیا و از کسانی که به حال انقطاع به سر می برند دل ربوده است و همگی به تو عشق می ورزند ، پس ما که عاشق پیشه و عشقبازیم آیا آن قدرت را داریم که به تو ندهیم و آیا اختیارمان در دست خودمان است ؟
رویِ تو مگر آینۀ لطفِ الهیست / حقا که چنین است و درین روی و ریا نیست,روی تو کانه آیینۀ نور الهی است و حقیقتاََ هم همینطور است و در این سخن هیچگونه ریا نیست .
نرگس طلبد شیوۀ چشمِ تو زهی چشم  / مسکین خبرش از سر و در دیده حیا نیست,نرگس ، شیوه چشم تو را طلب می کند ، عجب چشمی ، یعنی چه مناسبت دارد که چشم جانان و نرگس یکی باشد که شیوۀ چشم او را تقلید نماید . نرگسِ مسکین از سرش که هیچ خبر ندارد و در چشمش هم ضیا نیست .
از بهرِ خدا زلف مپیرای که ما را / شب نیست که صد عربده با بادِ صبا نیست,از برای خدا زلفت را تزیین مکن . زیرا شبی نیست که با بادِ صبا صد جنگ نداشته باشم . یعنی تو که زلفت را آرایش کرده به دست بادِ صبا می سپاری . ما از رشک طاقت نیاورده ، هر شب با بادِ صبا صد با دعوا می کنیم .
باز آی که بی رویِ تو ای شمعِ دل افروز / در بزمِ حریفان اثرِ نور و صفا نیست,ای جانان دل افروز زیبا که بی روی تو در بزمِ باده نوشان از نور و صفا اثری نیست . یعنی بدون تو مجلس حریفان رونق و لطف ندارد . [ دل افروز = افروزندۀ دل ، آنچه باعث روشنایی و صفای دل است ]
تیمارِ غریبان اثرِ ذکرِ جمیل است / جانا مگر این قاعده در شهرِ شما نیست,غمخواری غریبان سبب ذکر جمیل است . ای جانان این رسم در شهر شما نیست . زیرا من غریبم و هیچ نظری به من نمی کنی ، آیا طالب ذکر جمیل نیستی و نمی خواهی که به نیکی مشهور شوی ؟
دی میشد و گفتم صنما عهد بجای آر /  گفتا غلطی خواجه در این عهد وفا نیست,دیروز جانان داشت می رفت که گفتم صنما ، عهد را به جا بیاور . جانان در جوابم گفت : ای خواجه اشتباه می کنی در این عهد و زمانه وفا نیست . یعنی عهدی که من بسته ام وفا ندارد و یا در این زمانه وفا نیست . [ عهد = در مصراع اول به معنی وعده و در مصراع دوم به معنی زمانه است / می شد = می رفت / غلطی = غلط می کنی ]
گر پیرِ مغان مُرشدِ ما شد چه تفاوت / در هیچ سَری نیست که سِریّ ز خدا نیست,چه تفاوت می کند که مرشدمان پیر مغان باشد یا مسلمان . چون میانِ اینها فرقی نیست . زیرا سری نیست که از اسرار الهی در آن سِری نباشد . به دلیل اینکه حق تعالی هیچ چیز را بیهوده نیافریده است . پس در آفرینش پیرِ مغان هم سِرّی وجود دارد منتهی برای ما مخفی است .
عاشق چه کند گر نکِشَد بارِ ملامت / با هیچ دلاور سپرِ تیرِ قضا نیست,عشاق برای خوردن تیرِ ملامت و طعن مردم آفریده شده اند و هیچ دلاور و بهادر نمی تواند در برابر تیرِ قضا سپر بگیرد یعنی کسی نمی تواند تیرِ قضا و قدر را دفع کند . پس خوردن تیر ملامت و کشیدن طعن برای عشاق مقدّر بوده و به هیچ وجه قادر به دفع آن نیستند .
در صومعۀ زاهدِ و در خلوتِ صوفی  / جز گوشۀ ابروی تو مِحرابِ دُعا نیست,در عبادتگاه زاهد و در خلوت صوفی غیر از گوشۀ ابروی تو محراب دعا نیست یعنی زاهد و عابد و صوفی همگی عاشقان تو و دعاگویان تواند .
ای چنگ فرو برده بخونِ دلِ حافظ / فکرت مگر از غیرتِ قرآن و خدا نیست,ای جانانی که به خونِ دل حافظ پنجه آلوده ای . آیا از غیرت کلام خدا هیچ اندیشه نمی کنی یعنی در جایی که رعایت حافظ قرآن لازم است . تو ظلم می کنی . شرم کن و از خدا بترس . زیرا غیرت قرآن اثر دارد . [ چنگ = چنگال ، پنجه / فرو برده = در اینجا به معنای آغشته آمده است ]
 ماهم این هفته برون رفت و به چشمم سالیست /  حالِ هجران تو چه دانی که چه مشکل حالیست,جانان در این هفته از شهر رفت . لیکن این یک هفته به نظر من یک سال می آید . [ ماه ام = در اینجا به معنی جانان است / شد = در اینجا یعنی رفت ]
مردم دیده ز لطف رخِ او در رخِ او / عکسِ خود دید گمان برد که مشکین خالیست,مردمک چشم در اثر لطافت و ظرافتِ رخ جانان ، در رخِ او نظیر خود را دید و گمان برد که مشکین خالی است . یعنی مردمک چشم در روی چون آیینۀ جانان عکس خود را دید و گمان برد که آن عکس خالِ مشکین است . [ مردم دیده = مردمک چشم / لطف = در اینجا یعنی لطافت / رخ = گونه ، گاهی به معنی صورت به کار می رود ]
می چکد شیر هنوز از لبِ همچون شِکرش / گرچه در شیوه گری هر مزه اش قتالیست,از لب همچون شکر لذیذ آن جانان هنوز شیرِ مادر می چکد . اگر چه در شیوه گری و ناز هر مزه اش برای هلاک کردن عشاق یک قتال است . [ می چکد = قطره قطره می ریزد / هنوز = الان / شیوه = ناز ]
ای که انگشت نمایی به کرم در همه شهر  / وه که در کارِ غریبان عجبت اهمالیست,ای جانانی که در همۀ شهر در کرم انگشت نمایی . یعنی به کرم مشهوری . واه که اهمال عجیبی در کارِ غریبان داری . حاصل اینکه نسبت به همه کس با احسان و لطف هستی اما نسبت به غریبان اهمال می ورزی . خواجه خود را از غربا می داند .
بعد از اینم نبود شائبه در جوهر فرد / که دهان تو در این نکته خوش استدلالیست,از این به بعد دیگر در وجود جوهر فرد شک نخواهم داشت . یعنی طبق عقیده متکلّمین عقیده دارم که جوهر فرد وجود دارد . زیرا دهان تو برای اثبات این نکته استدلال خوبی است . حاصل اینکه ، دهان تو برای اثبات وجودِ جوهرِ فرد دلیلی روشن است زیرا در کوچکی مانند جزء غیر قابل تجزیه می باشد . [ شائبه = شک / جوهر فرد = جزیی است غیر قابل تجزیه ، متکلّمین قائل به وجود جوهر فرد هستند و گویند تمام اشیاء از این اجزاء مترکبند . اما حکما به وجود جوهر فرد قائل نشده اند و گویند تمام اشیاء از هیولا و صورت ترکیب یافته اند . ]
مژده دادند که بر ما گذری خواهی کرد / نیّتِ خیر مگردان که مبارک فالیست,مژده دادند که از نزدِ ما گذر خواهی کرد یعنی عبور خواهی کرد . این خود یک نیّت خیر است . پس دیگر نیّت خیر را تغییر مده که فال مبارکی است . یعنی نیّت کرده ای که از نزدِ ما بگذری و این نیّت مبارکی است و آن را تغییر مده . [ مژده = نوید / گذر = عبور کردن / نیّت = قصد ]
کوهِ اندوهِ فراقت به چه حالت بکشد / حافظِ خسته که از ناله تنش چون نالیست,کوهِ غم هجرانِ تو را حافظ با چه فن و تدبیر بکشد که از ناله ، تنش مثل نال ضعیف گشته . یعنی کوهِ بارِ هجران را چگونه تحمل نماید که از دردِ عشق و محبت چون نال ضعیف و نحیف شده . [ ناله = گریه و زاری ]
یارب این شمعِ دل افروز ز کاشانۀ کیست /  جانِ ما سوخت بپرسید که جانانۀ کیست,عجبا آن شمعی که دل ها را متشوق می کند . یعنی خاطرها را شوق می بخشد ، از خانۀ کیست ، یعنی فرزند کیست . جان ما را آتش زد . بپرسید که جانانۀ کیست و دلربای کیست . [ یارب = در اینجا یعنی عجبا ، در مقام تعجب استعمال شده و حالت ندا و منادا ندارد / دل افروز = روشن کننده دل / کاشانه = خانۀ زمستانی / بپرسید = سؤال کنید ]
حالیا خانه براندازِ دل و دینِ من است / تا در آغوشِ که می خُسبد و همخانۀ کیست,آن شمع دلفروز که فعلاََ خانه برانداز دل و دین من است . عجبا با که همخواب و همبستر است و با که همخانه می باشد . حاصل اینکه ، مرا خراب و بیچاره کرد . آیا که را آباد و احیاء کند . [ حالیا = حالا / خانه برانداز = خانه خراب کن / هم آغوش = آغوش تاش / همخانه = خانه تاش ] _ برخی به خواجه اعتراض کرده اند که به صرف گمان ، جانانش را با دیگران هم آغوش کردن مناسب نیست . و بعضی جواب داده اند که خواجه از روی رنجش چنین حرفی زده است . و عده ای دیگر این جواب را رد کرده اند به این دلیل که عاشق هر قدر هم از معشوق خود رنجش داشته باشد شایسته نیست این نوع نسبت ها را به وی دهد علی الخصوص صاحب دولتی چون خواجه . و باز عده ای دیگر گفته اند : لفظ «که» در اینجا عبارت از پدر و مادر جانان است یعنی در آغوش کدام پدر و مادر می خوابد چنانکه در بیت قبل فرزند کیست ، گفته .
بادۀ لعلِ لبش کز لبِ من دُور مباد / راحِ روحِ که و پیمان دِهِ پیمانۀ کیست,بادۀ لب چون لعلِ آن جانان که خدا نکند از لبِ من دور باشد . راحِ روح کیست ؟ یعنی به جانِ که جان می بخشد . و با که پیمان بسته است که هم قدح شود . [ راح = در اینجا یعنی شراب ]
دولتِ صحبت آن شمعِ سعادت پرتو  / باز پرسید خدا را که به پروانۀ کیست,محض خاطر خدا بپرسید که مصاحبت آن شمعِ سعادت پرتو به پروانۀ کیست و یا به سبب پروانۀ کیست . یعنی کاتب ازل این سعادت را به پیشانی که نوشته و برای که تقدیر کرده است . [ دولت صحبت = مصاحبت / خدا را = برای خاطر خدا / به پروانه کیست = پروانه در اینجا خط همایونی است که بنا به مقتضای مصلحتی ، پادشاهان به نامِ کسی صادر کنند و آن که این دست خطِ همایونی را به صاحبش در خارج می رساند . او را هم پروانه گویند . در بین سلاطین عجم این خود یک منصب است . ]
میدمد هر کس اش افسونی و معلوم نشد / که دلِ نازکِ او مایلِ افسانۀ کیست,به این شمعِ دلفروز هر کسی افسونی می دمد و با مکر و حیله سعی می نماید که تمایل او را به خود جلب نماید . اما معلوم نشد که دلِ نازک و ظریف او به افسانۀ که و به رقیۀ که مایل است . حاصل اینکه ، هر کسی برای اینکه او را به خود اختصاص دهد . قصه ها و افسانه ها می خواند اما معلوم نیست که به قصۀ که مایل است . [ افسون = حیله و مکر و آنچه زیر لب خوانده و فوت کنند / نازک = ظریف ، صفت است برای دل / افسانه = اسطوره ]
یارب آن شاه وشِ ماه رُخِ زهره جبین / دُرِ یکتای که و گوهرِ یکدانۀ کیست,عجبا ، آن شمعِ دلفروزِ شاه وش و زهره جبین ، دُرِ یکتای که و گوهر یکدانۀ کیست . یعنی فرزند که و جگر گوشۀ کیست . [ شاه وش = مانند شاه / جبین = پیشانی / زهره جبین = پیشانی براق / دُر = مروارید / دُرِ یکتا = مروارید یکدانه در یک صدف که این مروارید عادتاََ درشت می شود ]
گفتم آه از دلِ دیوانۀ حافظ بی تو / زیرِ لب خنده زنان گفت که دیوانۀ کیست,به آن جانان گفتم : آه از دلِ دیوانۀ حافظ که در فراق تو چه می کشد . در حالیکه زیر لب می خندید گفت : دیوانۀ کیست . یعنی من او را دیوانه نکرده ام و از دیوانگی او خبر ندارم . مرادش این است که هر که دیوانه کرده به او شکایت کن .
بنال بلبل اگر با منت سرِ یاریست /  که ما دو عاشقِ زاریم و کارِ ما زاریست,ای بلبل اگر هوای یاری و رفاقت با من داری پس بنال و فریاد کن ، زیرا ما هر دو عاشقیم و ذلیل و کارمان ناله و فغان است . یعنی تو عاشق گُلی و من عاشق جانانم و مقتضای حال عاشق ناله و زاری است پس اگر خیالِ یاری با من داری بیا بنالیم و فریاد و فغان کنیم .
در آن زمین که نسیمی وزد طرۀ دوست / چه جایِ دَم زدنِ نافه های تاتاریست,در جایی که از طرۀ جانان نسیمی وزد . یعنی بوی طرۀ جانان به مشام برسد . دیگر چه جای تنفس نافه های تاتاری است . یعنی در آن موقع نافه های تاتاری قابل بوییدن نیستند . حاصل کلام اینکه در مقابل بوی طرۀ جانان ، بوی نافه های تاتاری اعتبار ندارد . [ نسیمی وزد = باد ملایمی وزد / دم زدن = در لغت به معنی نفس کشیدن و لی در اصطلاح تکلم کردن است / تاتار = اسم قوم مشهوری است ]
بیار باده که رنگین کنیم جامۀ زرق / که مستِ جامِ غروریم و نام هوشیاریست,باده بیار که خرقۀ ریا و تزویر را رنگین کنیم . زیرا تا اینکه مستِ بادۀ غروریم اما نام مان به هوشیاری معروف شده . یعنی با وجود این مستی غرور ، نام هوشیاری به خود نسبت دادن مان ناشی از خرقۀ ریا است . پس اکنون باید این خرقۀ ریا را با باده رنگین کنیم تا سبب ازالۀ این دو صفت گردد .
خیالِ زلفِ پختن نه کارِ هر خامیست  / که زیرِ سلسله رفتن طریقِ عیاریست,خیال گرفتار شدن به زلف تو کارِ خامان و ناپختگان نیست . زیرا گرفتار زنجیر شدن و به زیر سلسله رفتن کارِ عیاران است نه کارِ احمق ها ، زیرا کسی که احمق و خام باشد خود را به آن ورطه نمی اندازد . [ خام = ناپخته ]
لطیفه ایست نهانی که عشق از او خیزد / که نامِ آن نه لبِ لعل و خطِ زنگاریست,لطیفه ، یک حالت نهانی است که عشق از آن خیزد و نامِ آن لطیفۀ شیرین ، لبِ لعل و خط سبز نیست . یعنی آنچه دل عاشق را ربوده و به خود جذب می کند خط و خال و لب لعل نیست .
جمال شخص نه چشم ست و زلف و عارض و خال / هزار نکته در این کار و بارِ دلداریست,زیبایی انسان منحصر به چشم و زلف و گونه و خال نیست بلکه هزار نکته دقیق در کارِ عشق و دلداری وجود دارد .
قلندرانِ حقیقت به نیم جو نخرند / قبایِ اطلس آن کس که از هنر عاریست,مجردان حقیقت یعنی اهل الله به نیم جو نخرند . قبای اطلس آن کس را که از هنر عاری است . یعنی خالی از هنر است . حاصل سخن : اهل معرفت ، بی معرفتان را به هیچ نخرند . یعنی اعتنا نکنند اگر چه با لباس های فاخر متجلی و متزین باشند . [ قلندران = مراد مجردانند / عاری است = عریان است ]
بر آستانِ تو مشکل توان رسید آری / عروج بر فلکِ سروری به دشواریست,رسیدن به آستان تو مشکل به نظر می رسد . بلی ، عروج به فلکِ سروری سخت است . یعنی وصول به مقام کبرا و عظما مشکل است . و برای هر کس مقدور نیست . [ رسیدن به آستان تو همان عروج بر فلکِ سروری و صعود به آسمان سعادت است . ]
سحر کرشمۀ چشمت به خواب می دیدم / زهی مراتبِ خوابی که بِه ز بیداریست,هنگام سحر اشارۀ وصل جانان را در خواب دیدم . چه خوش است مراتب خوابی که بهتر از بیداری است . یعنی خوابی که در آن اشاره به وصال باشد بهتر از بیداری است که در آن ایماء و اشارۀ به وصل نباشد . [ کرشمه = در لغت به اشارات چشم و ابرو گویند / به خواب = در رویا ]
دلش به ناله میازار و ختم کن حافظ / که رستگاریِ جاوید در کم آزاریست,ای حافظ ، دلش را با ناله میازار و ختم کن ناله را . زیرا صلاحِ ابدی کُلاََ در ترک آزار است . یعنی فلاح و نجات ابدی در این است که هیچ کس را اذیت و آزار نرسانی و علی الخصوص جانان را . [ ناله = گریه و زاری / میازار = آزار مده / ختم کن = تمام کن / رستگار = اهل صلاح و فلاح / جاوید = ابدی / کم آزاری = آزار نکردن و یا بی آزار بودن ]
خوشتر ز عیش و صحبت و باغ و بهار چیست /  ساقی کجاست گو سبب انتظار چیست,در فصل بهار چیست بهتر از عیش و خوشی و مصاحبت در باغی ؟ ساقی کجاست ؟ بگو سبب انتظار چیست ؟ یعنی در چنین موسمی که زمان عیش و عشرت است سبب تأخیر چیست . [ خوش تر = در اینجا یعنی خوبتر / عیش = ذوق و صفا / صحبت = مصاحبت / انتظار = تحمل استبصار ]
هر وقتِ خوش که دست دهد مغتنم شمار / کس را وقوف نیست که انجامِ کار چیست,هر فرصت خوبی که دست می دهد آن را غنیمت بدان . زیرا کسی آگه نیست که آخر و عاقبت کار چیست . یعنی هر زمان و هر ساعتی که با ذوق و صفا می گذرد . آن را از جانب خدا یک نعمت بدان و مغتنم شمار یعنی به فکر فردا مباش . زیرا کسی به اینکه فردا چه خواهد شد واقف نیست و نمی داند که چه پیش می آید و چگونه خواهد گذشت . [ مغتنم = غنیمت / وقوف = علم ]
پیوندِ عمر بسته به مویی است هوش دار / غمخوارِ خویش باش غمِ روزگار چیست,پیوند و اتصال عمر به یک مو بسته است یعنی در عمر دوام و ثباتی نیست و سریع الزوال است . عقلت را جمع کن و غمخوارِ نَفسِ خود باش . غمِ روزگار و زمانه چیست . حاصل اینکه : غم ایام و روزگار و ازمنه خوردن که فلان ماه کسوف بوده و یا فلان ماه خسوف و یا در فلان سال قحط و فلان سال فراوانی خواهد شد از عقل دور است . [ پیوند = بستگی / هوش دار = عقلت را جمع کن ، در جایی که کار از روی عقل نباشد این عبارت را بکار می برند / غمخوار = کسی که غم و غصه می خورد ]
معنیّ آبِ زندگانی و روضۀ ارم  / جز طرفِ جویبار و می خوشگوار چیست,معنی آب حیات و باغ ارم غیر از کنار چشمه و می خوشگوار چیست . طرف جویبار از روضۀ ارم و می خوشگوار از آب زندگی کنایه است . یعنی جنتی که می گویند همان جویبار و آب حیات که تعریف می کنند جز می خوشگوار نیست . [ روضه = در لغت به معنی چمن است ولی در اینجا یعنی باغ / ارم = اسم یکی از باغ های جنت است / جز = غیر / جویبار = در لغت به معنی کنار جوی است اما در این قبیل موارد به معنای مطلق چشمه است ] _ ارم بنای بزرگی بود در صحاری عدن در جنوب شبه جزیره عربستان ، زمینی به وسعت دوازده فرسنگ در دوازده فرسنگ . به وصف مسعودی صاحب مروج الذهب دارای تخته سنگ ها از طلا و آن را شداد بن عاد که مدعی الوهیت بود ساخت و آن را به نام جد خود ارم بن نوح ، ارم نامید . اکثر مفسرین ارم ذات العماد قرآن را همین ارم شداد دانسته اند . شعرا هم به ارم یا بهشت شداد اشاره کرده اند . بعضی بهشت ارم را در اسکندریه و بعضی دیگر در محل دمشق دانسته اند . ( فرهنگ دهخدا ) .
مستور و مست هر دو چو از یک قبیله اند / ما دل به عشوۀ که دهیم اختیار چیست,چون صالح و طالح از یک قبیله هستند یعنی از یک پدر منشعب و متفرقند . پس ما دل به شیوۀ که دهیم ، اختیار چیست . یعنی کدام را اختیار کنیم . [ مستور = اهل تقوی ، صالح / قبیله = فرزندانی که از یک پدر منشعب و متفرق باشند / عشوه = در لغت به معنی ناز و شیوه اما در اینجا یعنی فن و صنع ]
رازِ درونِ پرده چه داند فلک خموش / ای مدّعی نزاعِ تو با پرده دار چیست,راز درون پرده یعنی پشت پرده را فکل چه می داند خاموش باش ای مدعی . نزاعت با فلک برای چیست . یعنی احوال و اطوار و حوادث روزگار را به افلاک نسبت دادن و گاه شاکر و زمانی شاکی بودن تماماََ ناشی از جهل است و این که تأثیر افلاک و نجوم را در امور عالم می بینیم و آن را می پذیریم به تقدیر امر خدا است . افلاک و نجوم در این تأثیر هیچگونه اختیار و استقلال ندارند . [ راز = کار مخفی / درون = داخل و توی یک چیز / چه داند = نمی داند / مدعی = در این بیت به معنای کسی است که خود را عالِم نشان می دهد ولی کارهایش جاهلانه است / نزاع = دعوا کردن / پرده دار = در لغت به معنای نگهدار پرده است ولی در اصطلاح دربان را گویند و اِسنادِ پرده داری به فلک مجازی است . زیرا خودِ فلک پرده است و حقیقتاََ پرده دار خداست که افلاک را نگهداری و حفظ می نماید ]
سهو و خطایِ بنده گرش اعتبار نیست / معنی عفو و رحمتِ آمرزگار چیست,غفلت و خطای بنده اگر در نزدِ خداوند معتبر نباشد . پس معنای رحمت و عفو خداوند چیست ؟ یعنی اگر جرایم و خطای عباد در حیز اعنبار نباشد . پس اِسنادِ صفات عفو و غفور و رحیم به حق تعالی چه فایده دارد در حالیکه اضافه و نسبت این صفات به خداوند ضروری است و مطابق نص ثابت شده است . پس برای گناهان بنده اعتبار بوده . حال اگر کوه کوه گناه داشته باشیم . با اعتماد به این صفاتِ خداوند امیدواریم که گناهانمان را محو و عفو نماید . [ سهو = غفلت / خطا = مقابل صواب ، انحراف ، در اینجا یعنی جرم / اعتبار = اینجا یعنی معتبر / عفو = چشم پوشی از گناه کسی و عقاب نکردن او ، دریغ نداشتن رحمت / آمرزگار = غفار ]
زاهد شرابِ کوثر و حافظ پیاله خواست / تا در میانه خواستۀ کِردِگار چیست,زاهد شراب کوثر خواست و حافظ شراب عشق و محبت را خواست . عجبا در میان خواستۀ این دو ، مطلوبِ خدا چیست ؟ یعنی آیا مطلوب زاهد ، مقبول خدا می شود یا خواستۀ عاشق .
اگر چه عرضِ هنر پیشِ یار بی ادبی است /  زبان خموش ولیکن دهان پُر از عربی است,اگر چه در حضور یار اظهار هنر بی ادبی است . من هم زبانم ساکت است و عرض هنر نمی کنم . امّا دهانم پُر از عربی است . خواجه با بیان ظریف به یارش عرض هنر نموده است و می فرماید : از علم عربی بهره مندم اگر چه متمدح نیستم . _ از فحوای کلام خواجه چنین برمی آید که دانستن زبان خودشان هنری محسوب نمی شده که هنر را به دانستن زبان عربی تخصیص داده است .
پری نهفته رُخ و دیو در کرشمۀ حُسن / بسوخت دیده ز حیرت که این چه بوالعجبی است,پری روی خود را مخفی نموده است یعنی دیده نمی شود . اما در عوض دیو در کرشمۀ حُسن است . یعنی جای پری را گرفته و عرض جمال می کند . دیده از حیرت سوخت که این چه بوالعجبی است . یعنی بسیار عجیب است که شیطان کارِ ملِک و پری را بکند . [ کرشمه = ناز / کرشمۀ حُسن = نازِ زیبایی / در زبان عرب وقتی در یک معنا قصد مبالغه داشته باشد با ابو و یا ام تعبیر می کنند مثل ابوالفساد و یا ام الخبائث ]
در این چمن گُلِ بی خار کس نچید آری / چراغِ مصطفوی با شرارِ بوالهبی است,در چمن دنیا کسی گُلِ بی خار نچید. زیرا هر کجا که گُل باشد خار هم همراهش است و هر جا شادی باشد دنبالش غم است . چنانکه سعدی می فرماید : جور دشمن چه کند گر نکشد طالب دوست / گنج و مار و گل و خار و غم و شادی به هم اند [ درین چمن = در اینجا یعنی دنیا / گل بی خار = گلی که خار نداشته باشد ، یعنی یک چیز بدون نقیض خود باشد / چراغ = آتشی که در فتیله شمع می سوزد / چراغ مصطفوی = شرف اسلام و نور نبوت مصطفی (ص) / شرار = شعلۀ آتش / لهب = شعلۀ آتش ]
سبب مپرس که چرخ از چه سفله پرور شد  / که کام بخشیِ او را بهانه بی سببی است,مپرس سببِ اینکه فلک چرا دون پرور شد . یعنی افراد دون را عزیز کرد و نیکان و عزیزان را ذلیل . زیرا که برای تربیت دنی ، سبب لازم نیست . همان دنی و سفله بودن برای تربیت او کافی است . [ سفله پرور = پرورندۀ پست و فرومایه / کام بخشی بخشندۀ مراد ]
به نیم جو نخرم طاقِ خانقاه و رُباط / مرا که مصطبه ایوان و پای خُم طنبی است,طاق خانقاه و رباط را به نیم جو نمی خرم زیرا اینها در نزد من بسیار بی ارزشند زیرا که مصطبه برایم ایوان است . یعنی به منزلۀ ایوان و پای طنبی است . حاصل کلام : در جایی که مصطبه ، ایوان و پای خم ، خانۀ طنبی من است . طاق خانقاه و مدرسه و رباط را به هیچ چیز نمی خرم یعنی از آن ها و این ها مستغنی و فارغ ام . [ طاق = ایوان عمارت / خانقاه = تکیۀ صوفیان / مصطبه = جایگاهِ غرباء / ایوان = شاه نشین / طنبی = خانه زیبایی در باغ ها و باغچه ها ]
جمالِ دخترِ رز نورِ چشمِ ماست مگر / که در نقابِ زجاجیّ و پردۀ عنبی است,جمال دختر رَز یعنی جمال شراب گویا که نورِ چشم ما است که در نقاب زجاجی و در پردۀ عنبی است . یعنی گاه در توی شیشه محفوظ و زمانی در داخلِ عنب مستور است . دختر رَز = کنایه از شراب است / نور چشم = در اینجا یعنی مردمک چشم / زجاج = در لغت شیشه را گویند ولی در اصل یکی از رطوبات چشم است / عنبی =  کنایه از شراب است و در اصل یکی از پرده های چشم است ] _ حق تعالی چشم را از هفت پرده و سه رطوبت آفریده است که به ترتیب عبارتند از : پردۀ صلبیه ، پردۀ مشیمیه ، پردۀ شبکیه ، رطوبت زجاجیه ، رطوبت جلیدیه ، پردۀ عنکبوتیه ، رطوبت بیضیه ، پردۀ عنبیه ، پردۀ قرنیه و پردۀ ملتحمه . _ پس خواجه در این بیت به یک رطوبت و یک پرده چشم اشاره کرده و باده را در حکمِ مردمک چشم اجرا کرده است که گاه در پردۀ عنبی است یعنی قبل از فشرده شدن که به حالت انگور است و گاه در رطوبت زجاجی است یعنی موقعی که در قدح بلوری به مجلس می آید .
هزار عقل و ادب داشتم من ای خواجه / کنون که مستِ خرابم صلاح بی ادبی است,ای عزیز قبل از این عقل و ادبی داشتم . اما حال که مستِ خرابم ، صلاح بی ادبی است یعنی هر چه ترکِ ادب است از من سر می زند زیرا که لایعقلم . [ خواجه = در این بیت به معنی معزز و محترم / مستِ خرابم = مست لایعقل ]
بیار می که چو حافظ هزارم استظهار / به گریه سحری و نیازِ نیم شبی است,باده بیار که پشت گرمی من به گریه سحر و نیاز نیمه شبی است . یعنی باده نوشی من برای خاطر این دو چیز ، به استظهار این دو معنا است . وگرنه غیر از این دو عملِ لایق خدا ندارم که به پشتیبانی آن به این کار ارتکاب نمایم . [ مدام = دایم / استظهار = تکیه زدن بر چیزی ، پشت گرمی / نیاز = حاجت ]
رویِ تو کس ندید و هزارت رقیب هست /  در غنچه ای هنوز و صدت عندلیب هست,خطاب به جانان : اگر چه روی تو را کسی ندیده است با این حال هزار رقیب داری و در غنجه ای هنوز ، یعنی پشت پرده ای ولی صد عندلیب داری . حاصل کلام : هنوز در آغوش مادری و از خانه بیرون نرفته ای ، لکن تمام دنیا مبتلای تواند .
گر آمدم به کوی تو چندان غریب نیست / چون من در آن دیار هزاران غریب هست,اگر به کوی تو آمده ام ، این کار بسیار عجیب و غریب نیست . زیرا در این دیار چون منِ غریب خیلی هست . حاصل کلام : آمدن من به محلۀ تو غریب نیست زیرا کوی تو مقام غُربا است . و غریب همیشه میل به غریب دارد . [ مراد از دیار در اینجا کوی جانان است ]
در عشقِ خانقاه و خرابات فرق نیست / هر جا که هست پرتو رویِ حبیب هست,در طریق عشق بین میخانه و خانقاه فرق نیست . هر جا که هست در آنجا پرتو روی دوست است . یعنی چه صومعه زاهد و چه دیر راهب ، در همۀ آنها خدا حاضر است . و آثار جمال و جلال خدا همه جا منکشف و متجلّی است .
آنجا که کار صومعه را جلوه می دهند / ناقوسِ دیرِ راهب و نامِ صلیب هست,آن جا که به کار صومعه جلوه می دهند یعنی به عبادات صومعه ، حُسن و جمال می دهند .ناقوس راهبِ دیر و نامِ صلیب در آنجا هست . مراد این است که همۀ اشیاء در حالِ تعبّدِ حق تعالی هستند و حق تعالی در همه جا حاضر است و معبود ، پیروان جمیعِ ادیان و ملل می باشد . [ ناقوس = تختۀ فلزی است که در کلیساها به هنگام نماز برای اعلام وقت نماز به صدا درمی آورند . ]
عاشق که شد که یار به حالش نظر نکرد / ای خواجه درد نیست وگرنه طبیب هست,چه کسی عاشق شد که یار به حالش نظر نکرد . یعنی البته که یار به عاشق حقیقی التفات می کند . اما ای عزیز درد نیست و اِلّا طبیب هست . یعنی جانان طبیبی است که اهلِ درد و عشق را می شناسد و به محضِ تشخیص درد ، فوری علاج می کند . حاصل کلام : مشکل اهلِ درد بودن می باشد و اِلّا درمان مقرر است .
فریاد حافظ این همه آخر به هرزه نیست / هم قصۀ غریب و حدیثی عجیب هست,فریاد و فغانی که حافظ در عشق جانان می کند عبث نیست ، بلکه حدیثی عجیب و غریب است . یعنی حافظ در عشق جانان بیهوده فریاد و فغان نمی کند . حتماََ یک کار بسیار بزرگ و مهمی هست که او را نالان و گریان کرده است .
مرحبا ای پیک مشتاقان بده پیغامِ دوست / تا کنم جان از سرِ رغبت فدای نامِ دوست,ای پیک عاشقان مشتاق ، مرحبا ، خبر دوست را بده تا از سرِ علاقه جانم را فدای نامِ دوست نمایم . یعنی به محضِ شنیدن نامِ مبارکش ، بی اختیار جان و دل را نثارِ نامِ شریفِ جانان نمایم . [ پیک مشتاقان = ممکن است مراد «صبا» یا خودِ «پیک جانان» باشد / رغبت = میل ]
واله و شیداست دائم همچو بلبل در قفس /  طوطیِ طبعم ز عشقِ شکّر و بادامِ دوست,طوطیِ طبع من مانند بلبل در قفس واله و شیدا است از شکر و بادام دوست . یعنی از لب و دهان و چشم دوست ، جون غذای طوطی شکر و بادام می باشد . به همین مناسبت اینها را با طوطی جمع کرده . [ واله = حیران ، شیدا ، دیوانه / قفس = محل حبسِ پرنده / معمولا شعرا بادام را به چشم تشبیه می کنند ]
زلفِ او دامست و خالش دانۀ آن دام و من / بر امیدِ دانه ای افتاده ام در دامِ دوست,زلف آن جانان دام است و خالش دانۀ دام و من به امید یک دانه به دام دوست افتاده ام .
سر ز مستی بر نگیرد تا به صبحِ روزِ حشر / هر که چون من در ازل یک جرعه خورد از جامِ دوست,هر کس چون من در ازل از جام دوست یک جرعه نوشید ، از مستی تا صبح قیامت سر بلند نکند . یعنی آنکه وجودش در ازل با شراب عشق و محبت سرشته شد . تا صبح روزِ حشر مستِ شراب عشق است . [ بر نگیرد = بلند نکند / جرعه = آن مقدار شراب و یا شربتی که بعد از خوردن در تهِ ظرف یا قدح می ماند ]
بس نگویم شمه ای از شرحِ شوقِ خود از آنک / دردِ سر باشد نمودن بیش از این ابرامِ دوست,من از شرح شوق خود به جانان شمه ای گفتم ، زیرا شرح بیش از یک شمه باعث ابرام و دردسر دوست است . یعنی اظهار محبت برای نمودن شوق و اشتیاق خود نسبت به جانان کافی است زیرا محابیب از این نوع کارها خیلی زود متأثر می شوند . حاصل کلام : در شرح شوق و اشتیاق نوعاََ مدح لازم می شود و این هم ناخوشایند است از هر کسی که دیده شود . خصوصاََ از عاشق نسبت به معشوق خود . [ شمه = در لغت به معنی بو است ولی در اینجا مراد یک جزء می باشد / ابرام = در لغت به معنی محکم کردن است ولی در اینجا مراد تکلیف است ]
گر دهد دستم کشم در دیده همچون توتیا / خاکِ راهی کآن مشرف گردد از اقدام دوست,اگر دستم دهد چون توتیا به چشم می کشم آن خاکی را که زیر پاشنه های دوست مشرف شده است . یعنی اگر خاک زیر پای دوست برایم میسر شود و به دستم رسد چون توتیا آن را به چشمم می کشم . [ توتیا = از مواد معدنی است که چون سُرمه به چشم می کشند / قدم = در لغت به معنی پاشنه است اما مردم آن را به معنای پا استعمال می کنند ]
میل من سوی وصال و قصد او سوی فراق / ترکِ کامِ خود گرفتم تا برآید کامِ دوست,من مرادم وصال جانان است اما جانان قصدِ فراق دارد . با این وصف من ، مراد خود را ترک کردم تا مراد دوست حاصل شود . یعنی مقصود او که فراق و هجران است . من هم دلخواه او را اختیار کردم .
حافظ اندر دردِ میسوز و بی درمان بساز / زآنکه درمانی ندارد دردِ بی آرامِ دوست,ای حافظ ، در درد و الم جانان بسوز و با بی درمانی در دردت بساز . و از این وضع که دردت درمان ندارد راضی و قانع باش ، زیرا دردِ بی آرامِ دوست درمان ندارد . بساز = قانع و راضی باش / بی آرام = چیزی که لحظه ای راحتی ندهد ]
صبا اگر گذری افتدت به کشور دوست / بیار نفخه ای از گیسوی معنبر دوست,ای صبا اگر گذرت به مملکت دوست افتد ، یعنی اگر به آنجا رفتی از گیسوی معنبر دوست بوی خوش بیار . خطاب به صبا برای آن است که نشر نفحات با صبا است و تا صبا حرکت نکند بوی گیسوی جانان دماغ ها را معطر نمی کند . [ کشور = اقلیم و مملکت / گیسو = موی بلند است که از تارک سر دو قسمت می شود / معنبر = مأخوذ از عنبر ]
به جانِ او که به شکرانه جان برافشانم /  اگر به سوی من آری پیامی از بَرِ دوست,قسم به جان دوست اگر از جانب دوست خبری برایم بیاوری به شکرانۀ آن یا برای شکرانۀ آن جان نثار می کنم . [ به شکرانه = برای شکرانه ]
وگر چنانکه در آن حضرتت نباشد باز / برای دیده بیاور غباری از درِ دوست,خطاب به صبا گوید : اگر چنانکه اجازه ورود به حضرت جانان نداشته باشی . از غبار درِ او توتیایی برای چشم بیاور . [ حضرتت = به معنای حول و نزدیک / بار = در اینجا به معنای اجازه / در سه بیت فوق ، خواجه با صبا مکالمه کرده ]
من گدا و تمنای وصلِ او هیهات / مگر به خواب بینم خیالِ منظر دوست,منِ گدا و آرزوی وصلت یار ، خیلی بعید است . زیرا هیچگونه مناسبتی بی ما وجود ندارد . مگر اینکه دیدن خیال روی او را در خواب تمنا کنم زیرا آن چه در رویا دیده شود خیال است و آن هم برای همه کس میسر نیست . [ تمنا = تقاضا / هیهات = خیلی بعید است ]
دلِ صنوبریم همچو بید لرزان است / ز حسرت قد و بالای چون صنوبر دوست,از حسرت قد و بالای چون صنوبر دوست ، قلب صنوبری من مثل درخت بید لرزان است . یعنی از حسرت قد و بالای موزون جون صنوبر دوست ، دلم چون بید می لرزد . [ صنوبر = درختی است از ردۀ کاج ها و قامت محبوب ها را بدان تشبیه مکنند / دل = در اینجا مراد قلب است / بید = درخت بید / لرزان = در حال لرزیدن ، صفت درخت بید است ]
اگر چه دوست به چیزی نمی خَرد ما را / به عالِمی نفروشیم مویی از سرِ دوست,اگر چه دوست برای ما ارزش و بهایی قائل نیست . اما یک تار موی دوست را به دنیایی نمی فروشیم . یعنی اگر چه دوست ما را به هیچ می فروشد اما ما یک تار موی او را به تمام دنیا نمی دهیم .
چه باشد ار شوداز بندِ غم دلش آزاد / چو هست حافظِ مسکین غلام و چاکرِ دوست,چه می شود اگر دلش از بندِ غم فارغ و آزاد گردد . چونکه حافظ مسکین غلام و چاکر تو است . یعنی چون از غلامان وابسته به تو است پس نباید دلش در بند غم باشد . زیرا تو عالی جنابی و غلامانت هم باید مثل تو باشند . حاصل این که غلامان تو باید در بی غمی از غلامان دیگران متمایز باشند .
آن پیکِ نامه ور که رسید از دیارِ دوست / آورد حِرزِ جان ز خطِ مشکبارِ دوست,آن پیک نامه بر که از دیار دوست رسید علاوه بر اینکه از سرزمین دوست آمده ، از خط مشکبار دوست یک حمایل جان هم آورده است . [ نامه بر = برنده نامه / دیار = جکع دار است به معنی خانه اما در این قبیل موارد به معنای مملکت مستعمل است / حرز = تعویذ را گویند که به گردن بچه ها می بندند ، حمایل ]
خوش می دهد نشانِ جلال و جمالِ یار /  خوش می کند حکایتِ عز و وقارِ دوست,آن پیک نامه بر جلال و جمال یار را خوب نشان می دهد و عز و وقار دوست را خوب حکایت می کند . یعنی اوصافِ حمیدۀ دوست را بسیار عالی وصف می کند . منظور بیت : اوصاف جمیل دوست را خوب وصف می کند تا دلی که امیدوار دوست است در طلبش باشد یعنی غرضش از ذکر اوصاف کامل جانان ترغیب و تشویق عشاق به طلب وصل جانان می باشد .
دل دادمش به مژده و خجلت همی برم / زین نقدِ قلبِ خویش که کردم نثارِ دوست,به آن پیک ، دل را به عنوان مژدگانی دادم ، در حالی که شرمنده از این نقدِ کم عیاری که نثار دوست کرده ام . [ مژده = بشارت / خجلت = شرمندگی / کم = اندک ، ناقص ]
شکرِ خدا که از مددِ بختِ کارساز / بر حسبِ آرزوست همه کار و بارِ دوست,شکر خدا که به یاری طالع موافق تمام کارهای دوست بر وفقِ مرادمان است . یعنی هر چه در بارۀ دوست آرزو کردیم ، خداوند تعالی میسر کرد . [ کارساز = در اینجا یعنی موافق / حسب = مقدار ]
سیرِ سپهر و دُورِ قمر را چه اختیار / در گردش اند بر حسبِ اختیارِ دوست,این سیر و گردش افلاک و نجوم به میل و اختیار خودشان نیست بلکه تابع اراده و اختیار دوست بوده و به امر دوست در حرکتند نه به اختیار و ارداۀ خود . [ سپهر = فلک / گردش = گردیدن / حسَب = در اینجا به معنای «امر» آمده ]
گر بادِ فتنه هر دو جهان را به هم زند / ما و چراغِ چشم و رهِ انتظارِ دوست,اگر باد فتنه هر دو عالم را به هم بزند ، ما با چراغِ چشم در راهِ انتظار دوستیم . یعنی حتی اگر تمام عالم را فتنه و آشوب فرا بگیرد ، ما باز چشممان را از انتظار دوست برنمی داریم . [ به هم زند = زیر و رو کند / انتظار = نظر / راهِ انتظار = مجازاََ راهی را گویند که در آن کسی منتظر باشد ]
کُحلُ الجواهری به من آر ای نسیمِ صبح / زآن خاکِ نیکبخت که شد رهگذارِ دوست,ای نسیمِ صبح از آن خاکِ خوشبختی که رهگذارِ دوست شد . برای من کحل الجواهری بیار . یعنی آن خاکی که به سبب پای مالیدن دوست بر آن ، کسب سعادت نموده است توتیای چشممان کنیم . [ کحل الجواهر = نوعی سرمه ، سرمه ای که با مروارید سوده می آمیختند و برای افزایش بینایی در چشم می کشیدند / خاک نیکبخت = خاکی که پایمال دوست شده / رهگذار = راهی که از آن عبور شود ]
مائیم و آستانۀ عشق و سرِ نیاز / تا خوابِ خوش کرا بَرَد اندر کنارِ دوست,ماییم و عرض احتیاج به آستان دوست . عجبا در کنار دوست خوابِ خوش برای که میسر شود . یعنی ما با خلوص نیت و با نیازِ تمام ملازم آستان یاریم ، تا همخوابی با دوست و خواب شیرین و لذیذ نصیب که شود .
دشمن به قصدِ حافظ اگر دم زند چه باک / منّت خدای را که نیم شرمسارِ دوست,دشمن اگر در بارۀ حافظ و بر علیه او حرف زند ، چه باکی داریم . شکر خدا که شرمنده دوست نیستیم . یعنی وقتی مقبول دوست واقع باشم ، دشمن هر چه می خواهد بگوید .
دارم امیدِ عاطفتی از جناب دوست / کردم جنایتی و امیدم به عفوِ اوست,گناهی کرده ام امّا از حضور دوست امید مرحمت دارم . و امیدم به عفو او است . یعنی امید مرحمت و شفقت را از دوست قطع نمی کنم زیرا که کریم الشأن و عالی جناب است و اگر چه من گناهکارم ولی امید به غفران و عفوش دارم . [ عاطفت = شفقت / جناب = حول و اطراف خانه / جنایت = گناه ]
دانم که بگذرد ز سرِ جرمِ من که او / گر چه پری وشست ولیکن فرشته خوست,می دانم که از سرِ گناهم می گذرد یعنی از گناهم چشم می پوشد زیرا جانان گر چه مانند پری زیباست ولی خلق خوش فرشته را دارد یعنی مثل پریرویان بد خلق نیست و خلق و خوی خوش فرشته را دارد . [ جرم = گناه / پری وش = وش از ادات تشبیه است ، مانند پری ]
چندان گریستیم که هر کس که برگذشت / در اشکِ ما چو دید روان گفت کاین چه جوست,از عشق جانان بقدری گریه کردم که هر کس جریان اشکِ ما را دید . حیرت زده گفت : این چه چشمه است . یعنی در عشق جانان آنقدر به ما گریه و بکاء دست داد که از اشکِ چشم مان ، سیلاب و جویبار پیدا شده و روان گشت به حدی که هر کس آن را دید گفت این چه جوی است .
هیچ است آن دهان و نبینم ازو نشان / مویست آن میان و ندانم که آن چه موست,دهان جانان هیچ است که از او نام و نشانی نمی بینم و میانش هم موی است اما نمی دانم که آن چه موست . [ هیچ است آن دهان = دهان را به اعتبار کوچکی اش به هیچی وصف کرده ]
دارم عجب ز نقشِ خیالش که چون نرفت / از دیده ام که دَم به دَمش کار شُست و شوست,از نقشِ خیالِ جانان عجب دارم که چگونه از چشمم نرفت با اینکه دائماََ کارش شست و شو است . یعنی من که از اضطراب عشق این همه گریه می کنم و از چشمم این همه چشمه ها جاری می شود . تعجب می کنم که چگونه نقشِ خیالت با این همه اشک و شست و شو پاک نمی شود و نمی رود .
بی گفت و گوی زلفِ تو دل را همی کشد / با زلفِ دلکش تو کرا رویِ گفت و گوست,زلفت بی گفت و گو یعنی بدون علت و بی سبب دل می برد . پس با این زلفِ دلربا برای تو ، چه کس را با تو روی گفت و گو است . یعنی زلفت که بی گفت و گو دل دیوانه را خود به خود جلب می کند پس چه کسی مجال گفت و گو با زلفِ دلکش تو دارد . [ گفت و گو = سخن ، حرف / دلکش = دلربا ، جلب کننده ]
عُمریست تا ز زلفِ تو بویی شنیده ام / زان بوی در مشامِ من هنوز بوست,دیر زمانی است که بوی زلف تو به مشام من رسیده است ولی هنوز آن بو در مشامم باقی است . یعنی بوی زلفت بقدری مؤثر است که بعد از گذشت زمانی هنوز آن بو را حس می کنم و از مشامِ خاطرم هرگز نمی رود . [ عمری است = زمانی ، مدتی / مشام = عضوی در دماغ که بو را حس می کند / هنوز = الآن / شنیده = در اینجا به معنی بوییده ]
حافظ بَدَست حالِ پریشانِ تو ولی / بر بویِ زلفِ یار پریشانیت نکوست,ای حافظ ، حالِ پریشان و نابسامان تو خوب نیست اما به امیدِ زلفِ جانان یا به سبب بوی زلف جانان این پریشانیت بهتر است . یعنی اگر چه به واسطۀ پریشانی از فراق حالت بَد است اما به امید جمعیت وصال این پریشانی به نفع تو است . زیرا که پایان فراق ، وصال است .
سَرِ ارادتِ ما و آستان حضرتِ دوست / که هر چه بر سرِ ما می رود ارادتِ اوست,با کمال ارادت و صفا سر به آستان کرمش نهادیم . زیرا هر چه بر سرِ ما رود به اراده او است و ما تابع اراده او هستیم .
نظیر دوست ندیدم اگر چه از مَه و مهر / نهادم آینه ها در مقابلِ رُخِ دوست,مثل دوست یعنی جانان را ندیدم اگر چه از ماه و مهر مقابل روی دوست آینه ها قرار دادم یعنی ماه و مهر آن توانایی را ندارند که جمال بی مثال دوست در آن ها نمودار شود . زیرا روی او از ماه و خورشید اعلی و ارفع است
صبا ز حالِ دلِ تنگِ ما چه شرح دهد / که چون شکنجِ ورق های غنچه تو بر توست,حال دلتنگی ما را صبا چگونه شرح دهد که چون برگ های غنچه چین چین و تو در تو است . یعنی پرده های دلِ ما بی حد و بی پایان است . و در هر پرده اش درد و الم و سوز و گداز و محنت و حسرت فراوان وجود دارد . صبا که به اندرون دلِ ما راه ورود ندارد . فقط از رویش می وزد و می گذرد . پس چگونه می تواند این همه آلام ما را شرح دهد . [ خواجه در این بیت از اندوه ها شکایت می کند ]
نه من سبوکشِ این دیرِ رند سوزم و بس / بسا سرا که در این کارخانه سنگِ سبوست,در این دیری که رندها را می سوزانند . باده نوش و میخواره فقط من نیستم . بلکه خیلی سرها در این کارخانه ، خاک سبو است . یعنی در دیر این دنیای کهنه ، تنها من نیستم که آلوده عشق و محبت و الفت شده ام . بلکه عابرین یعنی سلف نیز از این کارخانه با عشق و محبت رفته اند که خاکِ سرهای آن ها مملو از بوی عشق و محبت است . [ سبوکش= سبوی کوچک ، سبود دستی / دیر = کلیسا / رند سوزم = سوزندۀ رند ]
مگر تو شانه زدی زلفِ عنبرافشانش / که باد غالیه سا گشت و خاک عنبربوست,گویا زلفِ عنبرافشان را شانه زده ای که باد غالیه سا گشت . یعنی خیلی معطر شد و خاک هم بوی عنبر می دهد . حاصل کلام : همینکه تو زلف عنبرافشان را شانه زدی . باد و خاکِ عالم تماماََ معطر گشت . باد با عطر غالیه و خاک با عطر عنبر . [ مگر = در اینجا به معنی گویا / عنبر افشان = عنبر پاشنده / غالیه = ترکیبی است خوش بو از مشک و عنبریات / غالیه سا = نرم کردن غالیه ]
نثارِ رویِ تو هر برگِ گُل که در چمن است  / فدایِ قدِ تو هر سروبُن که بر لبِ جوست,هر برگ گلی که در چمن است نثار روی تو باد . و هر سروبُنی که در کنار جوی است فدای قدِ تو باد . [ مراد از « هر سَروبُن » تعبیر از کثرت است یعنی تمام سروبن ها فدای تو باد ]
زبانِ ناطقه در وصفِ شوق نالان است  / چه جایِ کلکِ بریده زبانِ بیهده گوست,زبان قوۀ ناطقه در بیان اشتیاق آن جانان لال است یعنی عاجز است . و آن طور که لازم است نمی تواند شرح و وصف نماید . پس چه رسد به قلم زبان بریده و بیهوده گو . حاصل کلام : قوۀ ناطقه که حی و زنده است در وصفِ شوقِ جانان گنگ و لال می باشد . پس چه رسد به قلمی که از جمادات است و به دو صفت زبان بریده و بیهوده گو هم متصف می باشد . آیا می تواند شرح اشتیاق را بطور واقع بیان کند .
رُخِ تو در دلم آمد مُراد خواهم یافت / چرا که حالِ نکو در قفایِ فالِ نکوست,خیالِ رُخِ تو به مخیله ام آمد ، انشاءالله که به مرادم خواهم رسید . زیرا که همیشه حالِ نکو به دنبال فال نکو است . یعنی مصور شدن رُخِ تو در خاطرم مبارک فالی است که به دنبالش وصلت دست خواهد داد .
نه این زمان دلِ حافظ در آتشِ طلب است / که داغ دارِ ازل همچو لالۀ خودروست,دل حافظ نه فقط حالا در آتشِ طلب است یعنی برای وصال جانان فقط حالا نیست که در آتش عشق می سوزد . بلکه چون لالِ خودرو از ازل داغدارِ آتش بوده است . خلاصه حافظ از آن کسانی است که با دلِ سوزان آمد و با دلِ سوزان هم رفت . [ داغدار = صاحب داغ / ازل = بی آغاز و ابد / خودرو = خود به خود سبز شده و رشد نموده نه در اثر توجه و تربیت کسی ]
آن سیه چُرده که شیرینی عالَم با اوست / چشمِ میگون لبِ خندان دلِ خرم با اوست,آن سبزه رو که ذوق و لذت عالَم با او است . چشم می رنگ ( مایل به قرمز ) و لب متبسم و دل شاد با او است . یعنی آن سبزه خندان رو ، متبسم لب و خرم دل است . نه کریه رو و غمگین دل . [ سیه چرده  = صورت سبزه رو / چشم میگون = چشمی که سفیدی آن مایل به قرمز باشد / خندان = در حالی که می خندد / دل خرم = دلشاد ]
گر چه شیرین دهنان پادشهانند ولی / او سلیمانِ زمان است که خاتم با اوست,اگر چه پادشاهان ، شیرن دهنان هستند امّا آن جانان ، سلیمان زمان است که خاتم ، مالِ او است . یعنی هر محبوبی برای خودش پادشاه است امّا جانان ما از همه سَر است . زیرا که خاتمِ حُسنِ جمال با او است . حاصل کلام : جانان ما ، خاتمِ محابیب است زیرا حُسنِ لطافت در او ختم شده است . [ شعرا دهان محبوب ها را به نگین انگشتری و یا به خودِ انگشتری تشبیه می کنند زیرا که کوچکی و مدور بودن آن معتبر است ]
روی خوب است و کمال هنر و دامن پاک/ لاجرم همّتِ پاکانِ دو عالَم با اوست,آن دلبر عزم سفر کرده ، زیبا رو و پاکدامن و کامل هنر است . پس البته همّتِ پاکان دو عالم با او است . یعنی این همه محسّناتی که در او وجود دارد . لازم است تمام انبیاء و ملائک یار و کمک او باشند . [ روی خوب = خوب رو / دامن پاک = پاکدامن / کمال هنر = کامل هنر / لاجرم = لابد و لامحاله ، محقق و مقرر است ]
خالِ مشکین که بدان عارضِ گندم گون است / سرّ آن دانه که شد رهزنِ آدم با اوست,آن خال سیاه که در صورت گندمی جانان است . سِرّ دانه ای که آدم را گمراه کرد در آن خال است . یعنی سِرّ دانۀ گندمی که سبب خروج حضرتِ آدم از بهشت شد . با آن خالی است که در رُخِ گندمی جانان است . هر کسی که آن خال را ببیند و دل بدان ببندد . حضور و صفا و آسایش را وداع گوید . [ گندم گون = گندمی ، عارض گندمی ]
دلبرم عزمِ سفر کرد خدا را یاران / چه کنم با دلِ مجروح که مَرهم با اوست,دلبرم نیت سفر بسته ، محضِ رضای خدا ، ای یاران درمانم کنید . چه کنم و دلِ مجروح خود را چگونه درمان کنم که مَرهَم در نزد آن جانان است . یعنی دل تحملِ فراق آن جانان را ندارد و مضطرب است پس چاره ای کنید تا اندکی قرار و آرامش پیدا کنم .
با که این نکته توان گفت که آن سنگین دل  / کُشت ما را و دَمِ عیسی مریم با اوست,این نکته را به که می توانم بگویم که آن سنگین در حالیکه دارای دَمِ مسیحایی است ما را هلاک کرد . یعنی جانان ، با اینکه این خصوصیت عیسی را که با نَفَسِ خود مرده را زنده می کرد ، داشت ولی ما را هلاک کرد . پس این را به که بگویم که یک مصلحتِ متناقض است . [ از استغنای جانان نسبت به خودش شکایت می کند ]
حافظ از معتقدان است گرامی دارش / ز آنکه بخشایشِ بس روحِ مکّرم با اوست,ای جانان ، حافظ از دوستان و از جملع معتقدان است ، پس عزیزش بدار . زیرا از بسیاری از ارواحِ اولیاء و انبیاء با او است . یعنی حافظ از احبّای پاک و پاکدامن است . پس عزّت و احترامش کن . زیرا بسیاری از ارواح طیبه معین و ظهیر او است . حاصل کلام : حافظ جزو اهل الله می باشد . او را با سایر احبّا و دوستان قیاس مگیر . [ معتقدان = مراد محبان است / گرامی = عزیز و محترم / بخشایش = ترحم / روح مکرم = روح انبیاء و اولیاء ]
دل سرا پردۀ محبتِ اوست / دیده آئینه دارِ طلعتِ اوست,دل سراپرده عشق جانان است یعنی همانطور که پرده نشینان از چشمِ نامحرمان مستور و مختفی هستند محبتِ جانان نیز در دلِ من از اغیار مستور و مخفی است و چشمم هم آئینه دار دیدار او است . یعنی هیچوقت از برابر چشمم زایل نمی شود . هم چنان که عکسِشیی از آینه زایل نمی شود مادام که در محاذی آن است . حاصل کلام : اگر بخوابم در خاطرم است و اگر بیدار باشم در جلو چشمم است . [ سراپرده = نوعی پرده است که در داخل خانه ها از آن استفاده می کنند / آئینه دار = کسی که در برابر مردم آینه می گیرد . مراد این است که دایماََ در برابر دیدگان من است / طلعت = در اصل به معنای دیدن است ولی بعدها در زبان فارذسی به معنی رو یا صورت استعمال کرده اند ]
من که سر درنیاورم به دو کون / گردنم زیرِ بارِ منّتِ اوست,من که به دو عالم سر فرو نکنم . یعنی از کثرت استغنا به هیچ کس اطاعت نمی کنم . امّا گردنم زیرِ بارِ منّتِ جانان است . یعنی به بندۀ کمترین ، آن قدر الطافِ بی نهایت و اعطافِ بلاغایه کرده است که شرمندۀ کمالِ احسان و ممنونِ التفاتِ بی پایانِ جانان واقع شده ام . [ سر در نیاورم =سر خم نکنم ، سر فرو نیاورم ، در جایی که بخواهند استغنای زیاد خود را بیان کنند . این عبارت را بکار می برند / به دو کون = به دو عالَم / زیر = تحت / بار = حمل / منّت = مناسب تر است که به معنی منّت پذیر باشد ]
تو و طوبی و ما و قامتِ یار / فکرِ هر کس به قدرِ همّتِ اوست,ای زاهد ، تو با طوبی و ما با قامتِ یار ، یعنی طوبی مالِ تو و قامتِ یار مالِ ما . حاصل کلام : نخلِ جنت مال تو باشد و نقد دیدار مال ما . فکر هر کس به قدر همتِ او است یعنی مراد بعضی جنت عقبی و مراد عده ای دیدار مولی است .
گر من الوده دامنم چه عجب / همه عالَم گواهِ عصمتِ اوست,من اگر به واسطۀ معصیت آلوده دامن گشته و رسوای عالَم شده ام چه ضرر دارد . یعنی از آلودگی من به جانان نقصانی وارد نمی شود . زیرا تمام عالَم گواه پرهیزکاری و پاکی جانان است . [ آلوده = ضد پاک است / گواه = شاهد / عصمت = حفظ ]
من که باشم در آن حرم که صبا / پرده دار حریمِ حرمتِ اوست,در حرمِ جانان من که هستم در جایی که صبا می تواند به همه جا داخل شود و واقفِ اسرار همه باشد . امّا پرده دار حریم حرمت او است یعنی حق دخول به حریمِ حرمِ جانان را ندارد و دَمِ در ایستاده است .
بی خیالش مباد منظرِ چشم / ز آنکه این گوشه جایِ خلوتِ اوست,منظر چشم من هرگز بی خیال جانان نباشد . زیرا این گوشۀ دیده ام ، خلوت مخصوصِ او است و برای غیر در این جا ، جایی نیست . یعنی چشمم و خاطرم همیشه متوجۀ او است و به غیر او نظر نمی کنم .
هر گُلِ نو که شد چمن آرای / ز اثرِ رنگ و بوی صحبتِ اوست,هر گلِ تازه که چمن آرا شد . در اثر رنگ و بوی مقارنت آن جانان است . یعنی گل هایی که زینت بخش گلزار و گلستان اند . زینت و رنگ و بو را از مقارنت جانان کسب کرده اند . [ چمن آرای = زینت دهندۀ چمن / صحبت = در اینجا یعنی مقارنت ]
دورِ مجنون گذشت و نوبتِ ماست / هر کسی پنج روز نوبتِ اوست,دور و نوبتِ مجنون گذشت . حال دیگر نوبتِ ما است و نوبتِ هر کس در این دنیا پنج روز است . یعنی در این دنیا یک ضخص هر قدر هم زیاد عمر کند بالاخره عاقبتش انتقال به عقبی است . از قرار معلوم رسمِ عجم بر این است که مدت عمر هر قدر هم طولانی باشد با عبارت پنج روز تعبیر کنند . [ دور = در این بیت به معنی زمان است ]
مُلکتِ عاشقی و گنجِ طرب / هر چه دارم ز یُمنِ همّتِ اوست,مملکتِ عاشقان و خزانۀ شادمانی و یا گوشۀ طرب و هر چه از این قبیل است . تماماََ از یُمن و مبارکی سعادت و اقبال جانان است . یعنی از وقتی که به درِ دولت جانان منتسب گشته ام ، پادشاه عالَم شده ام . [ مُلکت = مملکت / گنج = خزانه ، خزینه / یُمن = مبارکی ]
من و دل گر فدا شدیم چه باک / غرض اندر میان سلامتِ اوست,اگر من و دلم در عشق جانان فدا شده ایم مهم نیست . زیرا در طریق محبت غرض سلامت او است . یعنی از هلاک شدن ما به کسی ضرر مترتب نمی شود . همان وجودِ شریف و ذاتِ منیف جانان در عافیت و سلامت باشد .
فقرِ ظاهر مبین که حافظ را / سینه گنجینۀ محبتِ اوست,به فقر ظاهر حافظ نگاه نکن که سینه اش گنجینۀ محبت جانان است . یعنی اگر چه به ظاهر فقیر است . امّا باطناََ سینه اش از عشق و محبت جانان مملو است . [ فقیر = کسی را گویند که قُوتِ یومیه را داشته باشد و مسکین ، کسی است که هیچ چیز نداشته باشد / مبین = نگاه مکن / گنجینه = خزینه و گنجور ، خزانه دار را گویند ]
خمِ زلفِ تو دامِ کفر و دین است / ز کارستانِ او یک شمه این است,ای جانان ، خم زلفت دام اهل کفر و اهل اسلام است . یعنی زلفت ، قلابی است برای صید کردن و جذب نمودن این ها ، و این کار شمه ای است از کارستانِ زلفت . یعنی صید و شکار کردن اهل کفر و اهل دین با دامِ زلف ، کمترین پیشه تو است . [ دام کفر و دین = یعنی چه کافر و چه مسلمان فرق نمی کند هر دو را شکار می کند / کارستان = محلی که در آنجا کارِ زیاد انجام داده شود مثل کارخانه / شمه = بوی خفیف و کم ، قلت هر چیزی ]
جمالت معجزِ حُسن است لیکن / حدیثِ غمزه ات سِحرِ مبین است,ای جانان ، جمالت معجز زیبایی است یعنی غایت حُسن به جمال تو منحصر است و حدیثِ غمزۀ چشمت سِحرِ آشکاره است . [ جمالت معجز حُسن است = در زیبایی به تمام زیبایان سَری و در تمام دنیا نظیر تو زیبایی وجود ندارد ]
ز چشمِ شوخِ تو جان کی توان بُرد / که دایم با کمان اندر کمین است,از چشم موزون و از نگاه مطبوع تو ای جانان چگونه می شود جان به در برد . که دائم با کمانِ ابرو در کمین است . یعنی باد و ابروی کمانی دائماََ در صدد شکار جان است . پس جان چگونه از آن خلاص شود . [ شوخ = در این قبیل موارد یعنی خونگرم . و یا کسی که حرکاتش مطبوع و موزون است ]
بر آن چشمِ سیه صد آفرین باد / که در عاشق کُشی سِحر آفرین است,بر آن چشم سیاه جانان صد آفرین باد . زیرا که در عاشق کشی سحار ممتاز و بی نظیر است . [ عاشق کشی = کشنده عاشق / سِحر آفرین = خلق کننده سِحر ، سحار ]
عجب علمی است علمِ هیأتِ عشق / که چرخِ هشتمش هفتم زمین است,علم هیأت عجب علمی است که از اشکال و قواعد عشق سخن می گوید که چرخ هشتم در برابر او مانند زمین هفتم است . [ هیأت = علمی است که از احوال ستارگان و وضع آنها نسبت به یکدیگر بحت می کند / چرخ هشتم = کنایه از فلک ثوابت است است . یعنی فلکی که کواکب ثابت در آن قرار دارند و مراد چرخ بلند و مقام و مرتبۀ عالی است . و هفتم زمین ، مقصود پایین ترین طبقۀ زمین ، اسفل السافلین ، و کنایه از پستی مقام است . چرخ هشتم به عنوان مقامی عالی به زمین هفتم به مثابۀ مقامی پست مقایسه شده . می گوید : چرخ هشتم در علم هیأت آنقدر ناچیز است که با پایین ترین طبقۀ زمین برابر است . حاصل معنی : تصورات و قراردادهای نجومی در باب افلاک نزد عارفان که از طریق عشق به عوالم بالا سیر می کنند ارزشی ندارد . چنانکه در نظر عارف چرخ هشتم که در نجوم آخرین مرحلۀ علم منجمان است با زمین هفتم که مقام پستی است برابر است . آخرین حد درک عقل و علم آغاز مرحلۀ عشق است .
تو پنداری که بَدگو رفت و جان بُرد / حسابش با کِرام الکاتبین است,گمان مبری که بدگو یعنی ذمام و غیبت گو مُرد و جان خود را خلاص کرد یعنی با مردن جان خود را تخلیص کرد . زیرا حسابش هنوز با کرام الکاتبین تسویه نشده یعنی هنوز باقی است . مراد این است که اگر در این دنیا نتیجۀ عمل خود را ندیده ، در آخرت عذاب خدا باقی است ، و هر کس نتیجۀ عمل خود را خواهد دید .
مشو حافظ ز کیدِ زلفش ایمن / که دل بُرد و کنون در بندِ دین است,ای حافظ از مکرِ زلفِ او ایمن مباش زیرا دل را گرفت و بُرد و حالا به فکرِ بردن دین است و اسناد این کار به زلف مجازی است . زیرا آن که دل را گرفت و برد جانان است .
به گریه مردمِ چشمم غرق در خون است / ببین که در طلبت حالِ مردمان چون است,از شدّتِ گریه مردمک به خون نشسته . یعنی غرق خون گشته است . حال ببین که در طلبِ تو حالِ مردم چگونه است . حاصل کلام : هر که طالب تو باشد باید خیلی خون ها بخورد تا وصالت دست دهد . [ مردمِ چشم = مردمک چشم ]
به یادِ لعلِ تو و چشمِ مستِ میگونت / ز جامِ غم میِ لعلی که می خورم خون است,به یاد لب لعل تو و نیز و به یاد چشم مست مم گونِ تو . شراب سرخی که از پیاله غم کی خورم ، خون است یا شراب سرخی که می خورم خون است .
ز مشرقِ سرِ کو آفتابِ طلعتِ تو / اگر طلوع کند طالعم همایون است,از مشرقِ سرِ کویت اگر آفتابِ طلعت طلوع کند . دلیلِ مبارکیِ ستارۀ من است . حاصل کلام : اگر آفتابِ طلعتِ تو را در انتهای کویت ببینم می دانم که ستارۀ بختم همایون است .
حکایتِ لبِ شرین کلامِ فرهاد است / شکنجِ طرّۀ لیلی مقامِ مجنون است,کلام و صحبتِ فرهاد حکایت لب شیرین است یعنی فرهاد دائماََ از لبِ شیرین صحبت می کند و چین و شکن زلفِ لیلی ، مقامِ دل مجنون است . یعنی دلِ مجنون دائماََ در شکنج طرّۀ لیلی است . حاصل کلام : عاشق ، همیشه در آنجاست که جانانش است . [ شکنج = شکن ، مراد چین و شکن زلف / مقام مجنون است = مراد « مقام دل مجنون است » زیرا مقام دل عشاق در زلف و طرّه و گیسوی معشوق است ]
دلم بجو که قدّت همچو سروِ دلجوی است / سخن بگو که کلامت لطیف و موزون است,خاطرم را بدست آر و تسلی ام دِه زیرا قدّت چون سرو دلجو است و یا چون سرو ، دلجو است و حرف بزن که کلامت لطیف و موزون است و از هر لحاظ صفا می بخشد . [ دلم بجو = دلم را بدست آور و تسلی ام بده ]
ز دورِ باده به جان راحتی رسان ساقی / که رنجِ خاطرم از جورِ دورِ گردون است,ای ساقی از دورِ باه به جان مان راحتی رسان . یعنی پیاله ای چند به ما بده . زیرا از جورِ دورِ گردون خاطرم رنجور و محزون است . پس باده بده که با کیفیت آن از رنج و الم خلاص شوم . [ ز دورِ باده = ز دورِ مجلس باده / رنج = زحمت ]
از آن دمی که ز چشمم برفت رودِ عزیز / کنارِ دامنِ من همچو رودِ جیحون است,از آن زمان که پسرِ عزیزم از دستم رفت . کنار دامن من و یا کنار دامنم و اطرافم چون رودِ جیحون . یعنی از کثرت گریه و بکاء در اطرافم دریاها و چشمه ها جاری شده . [ رود = در اینجا به معنای پسر ، در لحجه خراسانی بچه را گویند ]
چگونه شاد شود اندرونِ غمگینم / به اختیارِ که از اختیار بیرون است,دل غمگینِ من چگونه می تواند به اختیار خود شاد شود که این از اختیارش خارج است . یعنی اختیارش در دستِ خودش نیست . [ اندرون = درون ، داخل ، در اینجا به معنی قلب است / بیرون = خارج ]
ز بیخودی طلبِ یار می کند حافظ / چو مفلسی که طلب کارِ گنجِ قارون است,حافظ از بی خودی طالب یار است . چون مفلسی که طالب گنجِ قارون باشد . یعنی طالب شدن گدایی چون حافظ به یار . عیناََ مانند طالب بودن مفلسی به گنجِ قارون است . [ بیخودی = لایعقل / مفلس = کسی را گویند در عین حالی که صاحب ثروت است ولی برای خرج روزانه محتاج یک پول سیاه باشد / قارون = از خویشان حضرت موسی که به کثرت مال مشهور بوده ]
منم که گوشۀ میخانه خانقاهِ من است / دعایِ پیرِ مغان وِردِ صبحگاهِ من است,من آن کسم که گوشۀ میخانه خانقاهِ من است . و دعا کردن به پیرِ مغان هر سحر وردِ من است . [ منم = من آن کسم / خانقاه = خانگاه ، تکیۀ صوفیان را گویند / صبحگاه = هنگام صبح ]
گرم تَرانۀ چنگِ صبوح نیست چه باک / نوایِ من به سحر آهِ عذر خواه من است,اگر من ترانه و آواز جنگِ صبوح ندارم چه باک ، زیرا عذرخواهی من به صباح برایم همان نوای چنگ و ارغنون است . یعنی اگر با چنگ و نای و عود و سازهای دیگر ذوق و صفایی ندارم . در عوض هر سحر اذکاری که می کنم و توبه و استغفاری که می نمایم و اورادی که می خوانم . برایم نوای چنگ و نای و ارغنون است . [ در این بیت «صبوح» را مجازاََ به معنی «صباح» گرفته است و اِلّا صبوح به معنی « هنگام صباح باده نوشیدن » است / نوا = آواز و نغمه / عذرخواه = کسی که پوزش می خواهد ]
ز پادشاه و گدا فارغم به حَمدُالله / گدایِ خاک درِ دوست پادشاه من است,به حمدالله از گدا و شاه فارغم . چون پادشاه من آن گدایی است که ملازم خاکِ درِ دوست است . یعنی از پادشاهان و گدایان دنیا فارغم ، پس پادشاهِ من آن گدای بی نوایی است که ملازمِ آستانۀ جانان است .
غرض ز مسجد و میخانه ام وصالِ شماست / جز این خیال ندارم خدا گواهِ من است,غرضم از مسجد و میخانه ، وصال شما است و خدا ، گواهِ من است که خیالی و فکری جز این ندارم . یعنی هر کجا باشم وصال تو در فکر و خیالم است .
مگر به تیغِ اجل خیمه بر کنم ور نی / رمیدن از درِ دولت نه رسم و راهِ من است,مگر با شمشیر اجل خیمۀ وجودم را بر کنم . واِلّا رمیدن از درِ دولت ، عادت و طریق من نیست . یعنی اگر بمیرم که درِ جانان را ترک نمایم . زیرا دولت در این در و سعادت در این باب است . [ خیمه = چادر را گویند ولی در اینجا «خیمه وجودمان» مراد است / رمیدن = ترس توأم با فرار ]
از آن زمان که بر این آستان نهادم روی / فرازِ مسند خورشید تکیه گاه من است,از آن زمان که به آستان جانان رو نهادم . مقام و تکیه گاهم یعنی قرارگاهم از فلک شمس بالاتر شده است . یعنی به کمال اوجِ عزت و رفعت رسیدم . [ فراز = بالا / مسند = تکیه گاه / فراز مسند خورشید = مراد فلک چهارم که فلک خورشید است ]
گناه اگر چه نبود اختیارِ ما حافظ / تو در طریقِ ادب باش گو گناهِ من است,دلبر بی وفا را دوست داشتن گناه است . اما این گناه را من به اختیار خود مرتکب نشده ام . چون در عشق دلبر من بی اختیارم . اما تو حافظ ، شرط ادب را رعایت کن و بگو این گناه از خودِ من است . یعنی بگو که جانان بی وفا را من به اختیار خود انتخاب نمودم و دوستش دارم و در این خصوص ، جزیی اختیار در دست من بوده است . [ غرض این است که اختیار را به کل سلب ننماید که مذهب جبر لازم آید . ]
روزگاریست که سودایِ بتان دینِ من است / غمِ این کار نشاطِ دلِ غمگینِ من است,مدتی است که سودای محبوبان عادت من شده ، یعنی خیلی زمان است که عشق ورزی به جوانان پیشۀ من شده است و غم این کار یعنی غمِ عشق ورزیدن به جوانان سبب نشاط دلِ غمزده من است . یعنی غم عشق این ها را خوردن سبب سرور و وجد دلِ محزون من است . [ دین = در اینجا به معنای عادت تعبیر می شود ]
دیدنِ رویِ تو را دیدۀ جان بین باید / وین کجا مرتبۀ چشمِ جهان بینِ من است,برای دیدن روی تو چشم جان بین لازم است و چشم جهان بین من شایستگی این کار را ندارد . حاصل این که برای مشاهدۀ ارواح ، چشم باید توانا و قادر باشد . چشم من که فقط اجسام را می بیند ، پس آن شایستگی که برای دیدن « رویِ چون جانِ » تو لازم است . او ندارد . [ جان بین = بینندۀ جان / جهان بین = بینندۀ جهان ]
یارِ من باش که زیبِ فلک و زینتِ دهر / از مهِ رویِ تو و اشکِ چو پروینِ من است,یار من باش که زینت و زیور فلک و زمان ، از زوی چون ماهِ تو و از اشکِ چون پروین من است . یعنی در زینت دادن عالم هر دومان مناسبت داریم . [ زیب = زینت / دهر = زمان / عبارت «مه روی» به زیب فلک و «اشک پروین» به زینت دهر مربوط است ]
تا مرا عشقِ تو تعلیمِ سخن گفتن کرد / خلق را وردِ زبان مدحت و تحسین من است,از وقتی که عشق تو مرا سخن گفتن تعلیم داد . یعنی در ادای کلام استادم شد . وردِ زبان مرده ، مدح و تحسین من است .
دولتِ فقر خدایا به من ارزانی دار / کاین کرامت سببِ حشمت و تمکین من است,خدایا ، دولت فقر لایق ام کن زیرا که این کرامتِ فقر سبب جاه و جلال و عظمت من است . مراد از فقر اینجا فقر حقیقی است که حضرتِ صدرِ نبوت بدان فخر کرده است نه فقر ظاهری که افلاسِ بی فایده است . چون مفلسان زمانه که از نیافتن چیز افلاس می کشند . این است که خواجه می فرماید : یارب به من فقری که انبیاء و اولیاء اختیار کرده اند ارزانی فرما که سبب حشمت من همان فقر است . [ ارزانی = لایق ]
واعظِ شحنه شناس این عظمت کو مفروش / ز آنکه منزلگهِ سلطان دلِ مسکین من است,به واعظ شحنه شناس بگو این همه به من بزرگی مفروش . زیرا دلِ مسکین من منزل پادشاه است و همان شحنه ای که تو به وجود او می بالی . غلامی است از غلامان آن شاه . یعنی اگر واعظ با شحنه آشنا است ما با پادشاه آشناییم . [ شحنه = نایب و میراب را گویند ]
یارب این کعبۀ مقصود تماشاگه کیست / که مغیلانِ طریقش گل و نسرینِ من است,یارب آن کعبۀ مراد ، تماشاگه  کیست که خارِ مغیلانِ راهش برایم گل و نسرین است . یعنی عجبا آن جانان به که عرض جمال می کند که رقبا و اغیارش برایم گل و گلشن است . حاصل کلام : آن جانان که کعبۀ مقصود است . نظرگه و تماشاگه کیست . آن چنان مقصودی که مغیلان فراق و هجرانش و یا مغیلان غموم و همومش برایم گل و نسرین است . [ مغیلان = نوعی درخت است که خارهای بلند دارد و در راه مکه دیده می شود
حافظ از حشمتِ پرویز دگر قصه مخوان / که لبش جرعه کشِ خسروِ شیرینِ من است,ای حافظ از حشمت و عظمت پرویز قصه مخوان . یعنی بزرگی و حشمت او را به تفصیل شرح مده و بیان مکن زیرا لب او جرعه کش جانان شیرین من است . یعنی کاسه لیس و جرعه کش است و در ردیف خدمتکارانش می باشد . حاصل کلام : تا قصص و حکایت و شرح حال جانان من است . داستان های آنان را مخوان  که کسی گوش نمی کند . زیرا حشمت و عظمتی که این دارد او ندارد . پس حکایاتش هم عظیم است . [ مراد از پرویز ، خسرو پرویز پسر هرمز و نوه نوشیروان است / خسرو شیرین = مراد از خسرو در این بیت مطلقاََ پادشاه است و شیرین به معنی لذیذ و زیبا . پس خسرو شیرین ، یعنی پادشاه زیبا که کنایه از جانان است . ]
لعلِ سیرابِ بخون تشنه لبِ یارِ من است / وز پیِ دیدن او دادن جان کارِ من است,لعل به خون تشنه و تر و تازه ، لب یار من است . و برای دیدن لب یار یا برای دیدن خودِ جانان و یا بعد از دیدن جانان و یا لب جانان ، کارِ من جان دادن است . [ لعل = اسم یک گوهر مشهور و معین / سیراب / در لغت به معنی از آب سیر گشته ولی مجازاََ به معنی طراوت و لطافت است / به خون تشنه = تشنه خون ، عبارت است از سرخی زیاد ]
شرم از آن چشمِ سیه بادش و مژگانِ دراز / هر که دل بُردنِ او دید و در انکار من است,از آن چشمان سیاه و مژگانِ دراز ، شرمش باد هر آن که دلبری و شیوۀ آن جانان را دیده و با وجودِ این در انکار من است . یعنی شرمنده باد آن کسی که سود او جنون و رسوایی مرا انکار می کند . زیرا جانان با آن چشم و مژگان به هر که توجه کند . اسیر کمند عشق می کندش و بعد از عشق دیوانگی و جنون ضروری است . [ برخی گویند : غرض از انکار من یعنی عشق مرا انکار می کند . یعنی گوید تو عاشق نیستی ]
ساروان رخت به دروازه مبر کآن سر کُو / شاه راهیست که منزلگه دلدار من است,ای ساربان رخت و اثواب مرا از دروازۀ شهر بیرون مبر ، زیرا سر کوی آن جانان شاه راهی است که هم آنجا سر منزل دلدار من است . یعنی مسیر و گردشگاهش است . زیرا آن محله و آن سر کوی ، مجمع دلبران است . پس در اینصورت آنجا را ترک می کنی کجا می روی . [ ساربان = شتربان / رخت = اثواب خانه / دروازه = درهای محله که شب ها برای ایمن ماندن از ورود دزد بسته می شود / شاهراه =یعنی بهترین راه زیرا شاه به معنای بهتر و خوب است / سر منزل = ابتدای محل نزول ]
بندۀ طالعِ خویشم که درین قحطِ وفا / عشقِ آن لولی سرمست خریدارِ من است,غلام طالع خود هستم که در این قحطی وفا ، یعنی در دورانی که کسی به کسی وفا نمی کند . این از اقبال من است که عشق و محبت آن لولی مرا بی اختیار به خود جذب نموده ، عاشق خود کرده است . [ قحط = نایاب / قحط وفا = کسی به کسی وفا نکند / لولی = نام طایفه ای از کولیان عجم است که مابین شیراز و اصفهان ییلاق قشلاق دارند / سرمست = سرخوش ]
طبلۀ عطرِ گل و زلفِ عبیر افشانش / فیضِ یک شمه ز بویِ خوشِ عطارِ من است,طبلۀ عطر گل ، مراد خود گل است و زلف عبیر افشان ، باز هم مراد خود گل است ، یک فیض جزیی است از بوی خوش عطار من . یعنی گل ، بوی خوش و معطر خود را از جانان من استقاضه کرده است . حاصل کلام : بوی خوشی که در گل وجود دارد یک شمه و یک ذره از بوی خوش جانان من است . [ طبله = تقریباََ مثل طبق است ولی گرد نیست / فیض = در اصطلاح بهره و نفعی به کسی رسیدن ]
باغبان همچو نسیمم ز درِ خویش مران / کآبِ گلزارِ تو از اشکِ چو گلنارِ من است,ای باغبان مرا چون نسیم از درِ باغ مَران . یعنی نسیم ، درِ باغ قرار نگرفته زود می گذرد . پس حالا مرا هم مانند نسیم مکن . یعنی زود از درِ باغ مرانم . بلکه بگذار وارد باغت شوم و آن را سیر و تماشا نمایم و در گوشه ای از آن قرار بگیرم . زیرا آب گلزار تو از اشک چون گلنار چشم من است . یعنی باغت از اشک چشم من سیراب می شود . [ باغبان = باغ چی یا باغچه چی ]
شربتِ قند و گلاب از لبِ یارم فرمود / نرگسِ او که طبیبِ دلِ بیمارِ من است,چشمان چون نرگس او که طبیب دلِ خستۀ من است . برای مداوا از لب یار شربت گلابدار برایم تجویز کرده است .
آنکه در طرزِ غزل نکته به حافظ آموخت / یارِ شیرین سخنِ نادره گفتارِ من است,آنکه در طرز و اسلوب غزل گفتن به حافظ نکته آموخت . یار شیرین بیان و نادره گفتار من است . [ طرز = نمط و اسلوب / نادره گفتار = مراد از کسی که سخنان او را کسی دیگر نتواند بگوید ]
به دامِ زلفِ تو دل مبتلای خویشتن است / بکُش به غمزه که اینش سزای خویشتن است,دل ، خودش ، خود را گرفتار دام زلف تو کرده است . یعنی کسی دیگر سبب ابتلای او نشده است . پس حالا با غمزه ات او را هلاک کن که شایسته همین است . زیرا برای چه خود را به چنین مشکلی گرفتار کرده که کسی نمی تواند خلاصش نماید . [ مبتلای خویشتن = سبب ابتلای خود گشته / سزای خویشتن = یعنی سزاوارش است ]
گرت ز دست برآید مرادِ خاطرِ ما / به دست باش که خیری به جای خویشتن است,اگر از دست تو برمی آید که مراد خاطر ما را برآوری . زود باش که این هم در جای خود یک عمل خیر است . یعنی مراد خاطر کسی را برآوردن در جای خود یک امر خیر است . [ بدست باش = زود باش ]
به جانت ای بتِ شیرین دهن که همچون شمع / شبانِ تیره مردام فنای خویشتن است,به جانت قسم ای بت شیرین من ، یعنی ای محبوب من ، مرادم چون شمع در شب های تاریک افنای خویشتن است .
چو رای عشق زدی با تو گفتم ای بلبل / مکن که آن گلِ خندان برای خویشتن است,خواجه خطاب به بلبل می فرماید : چون به فکر عشق افتادی و تدبیر عاشقی را ریختی . ای بلبل ، سخنم و نصیحتم به تو این است که به فکر عشق مباش ، زیرا آن گل خودرُو به سخن و نصیحت کس عمل نمی کند . یعنی خودرأی و خودپسند است . و هرگز به فکر کسی تابع نمی شود . پس با این وصف ای عندلیب دچار زحمت می شوی ، بیا و از این خیال منصرف شو . [ رأی = فکر / گل خودرُو = گلی را گویند که خود به خود روییده باشد یعنی در اثر تربیت و توجه کسی وجود پیدا نکرده ]
به مشکِ چین و چگل نیست بوی گل محتاج / که نافه هاش ز بندِ قبای خویشتن است,بوی لطیف و فرح بخش گل به مشک چین و چگل احتیاج ندارد . زیرا بوی لطیف چون مشک از خوبی قبای خویشتن است . یعنی از باغ خودش است حاصل کلام : این که هر کس که در فن خود کامل و ماهر باشد محتاج استغاثه از دیگران نمی شود . مراد از قبا ، خودِگل و منظور از بند آن ، متصل و ممتزج بودن گل است . [ نافه = غلاف مشک است / چگل = در ترکستان جایی را گویند که زیبایان زیاد دارد که جملگی بت پرست اند / چین = یک معنای آن پیچ و شکنی است در زلفان و گیسوان محبوب ها و گاهی گرهی است که در ابروانشان پیدا می شود . و دیگر : شهری است در ترکستان که کاسه های چینی از آنجا می آید و زیبایان چینی ضرب المثل شده اند . چون همگی دارای صورت سفید و چشم و ابروی مشکی اند . ]
مرو به خانۀ اربابِ بی مروّتِ دهر / که گنجِ عافیتت در سرای خویشتن است,به درِ خانه ثروتمند بی مروت دنیا مرو . که گنج عافیت ، در سرای خودت است . حاصل کلام : در خانۀ خود با توکل و قتاعت زندگی کردن خیلی بالاتر است از رفتن به در خانۀ ارباب بی مروت زمانه که قدر و ارزش شخص را نمی دانند . [ ارباب = جمع رب به معنی اصحاب ]
بسوخت حافظ و در شرطِ عشقبازی او / هنوز بر سرِ عهد و وفای خویشتن است,حافظ سوخت در حالی که در شرط عشق و جانبازی هنوز هم نسبت به عهد و پیمان اولیه خود وفادار است . یعنی با این که در راه عشق و محبت جانانش محو شده ولی باز هم به عهد خود وفا دار است . حاصل کلام : از جان گذشت ولی از جانان نگذشت .
روضۀ خلدِ برین خلوتِ درویشان است / مایۀ محتشمی خدمتِ درویشان است,باغ فردس برین همان خلوت درویشان است و خدمت به درویشان سرمایۀ عظمت و شکوه می باشد . و بالعکس یعنی خلوت درویشان از لحاظ ذوق و صفایی که دارد همان خلد برین است و کسی که خلوت درویشان را دریابد و ذوق و صفای آن را درک نماید همان جنت را به دست آورده و خدمت به درویشان سرمایۀ عزت و سعادت است . [ خلد = جنت / برین = اعلا / خلد برین = جنت اعلا / محتشمی = سروری / درویشان = در بیت مراد اهل الله است ]
کنجِ عزلت که طلسماتِ عجایب دارد/ فتحِ آن در نظرِ رحمتِ درویشان است,کنج انزوا که طلسم های عجیب دارد . فتح آن در نظر درویشان است یعنی واصلین اگر به کسی با نظر رحمت بنگرند اختیار عزلت برای آن شخص ضروری است . زیرا تا انزوا نگزیند به مرادش واصل نخواهد شد . [ کنج عزلت = انزوا در یک گوشه ]
قصرِ فردوس که رضوانش به دربانی رفت / منظری از چمنِ نُزهتِ درویشان است,کوشک جنت که رضان دربانی آن را دارد . در چمن نزهت درویشان یک نظرگاه است یعنی فردوس از سرور و حبور و ذوق و صفای درویشان یک نمونه است . [ قصر = کوشک / فردوس = جنت / رضوان = دربان بهشت است / دربان = نگهبان ]
آنچه زر می شود از پرتوِ آن قلبِ سیاه / کیمیائیست که در صحبتِ درویشان است,آن چیزی که قلب سیاهی چون قیر و قلب سختی چون سرب ، از اثر و ضیاء آن صاف گشته و چون طلای خالص پاک می شود . کیمیایی است که در اثر ملازمت و مصاحبت درویشان بدست می آید . یعنی هر آنکه با اهل الله مصاحب شود هر قدر ناقص و ابتر هم باشد در اثر مصاحبت آنان فاضل و کامل می گردد . [ قلب سیاه = به دو معنا آمده . یکی سکۀ نادرست و دوم به معنی دل تیره / صحبت = ملازمت و مصاحبت ]
آنکه پیشش بنهد تاجِ تکبّر خورشید / کبریائیست که در حشمتِ درویشان است,آن کس که در برابرش خورشید تاج تکبر را ترک کند آن عظمتی است که در حشمت درویشان است . یعنی خورشید با این همه تکبر و ترفع در برابر حیا و کبریای درویشان ترک تکبر می کند . حاصل کلام : این که در برابر کبریا و حشمت درویشان و از اینکه درویشان شرایط آداب و ارکان را به جا می آورند یعنی ادب را رعایت می کنند ، خورشید شرمنده است . [ تکبر = خود را بهتر و بالاتر از همه دانستن / کبریا = عظمت و بزرگی / حشمت = عظمت ]
دولتی را که نباشد غم از آسیبِ زوال / بی تکلّف بشنو دولت درویشان است,دولتی که رنج و زوال نیستی نداشته باشد . یعنی از زوال و نیستی مصون و محفوظ باشد . بی زحمت بشنو که این دولت ، دولت درویشان است .
خسروان قبلۀ حاجاتِ جهانند ولی / سببش بندگی حضرتِ درویشان است,پادشاهان قبلۀ حاجات دعا هستند . چون همۀ مردم به آنها عرض حاجت نموده و به درگاهشان دعا می کنند و سبب این یعنی این که پادشاهان کعبۀ آمال مردم می باشند . همان بندگی است که در حضور درویشان دارند .
رویِ مقصود که شاهان به دُعا می طلبند / مظهرش آینۀ طلعتِ درویشان است,روی مقصود که پادشاهان آن را با دعا طلب می کنند . مظهر آن آیینۀ روی فقرا است . یعنی دیدن روی مبارک اهل الله ، همان دیدن روی مقصود می باشد . [ مظهرش = محل ظهور / مراد از طلعت در اینجا صورت است ]
از کران تا به کران لشکرِ ظلم است ولی / از ازل تا به ابد فرصتِ درویشان است,از ابتدا تا انتهای عالم لشکر ظلم است . یعنی همه جا را ظلم فرا گرفته . یا سراسر عالم را ظلم فرا گرفته و از ازل تا به ابد همین طور بوده ، اما نصرت و فرصت از آنِ درویشان است . یعنی به هر کجا نظر کنند آن جا را فتح می کنند .
ای توانگر مفروش این همه نخوت که تو را / سر و زر در کنفِ همّتِ درویشان است,ای شخص غنی و مالدار ، این همه تکبر و تعظم مفروش . زیرا سر و مال و مایملکِ تو در سایه همّتِ درویشان حاصل شده یعنی از برکت همّتِ آنهاست که تو دارای مال و ملک و ثروت شده ای . چنان که اگر آنها را از توجه به تو باز دارند و همّت شان را از تو منقطع نمایند . تمام مایملک تو از بین می رود . [ توانگر = صاحب قدرت و در اینجا یعنی مالدار و غنی / نخوت = تکبر / کنف = پناه ]
گنجِ قارون که فرو می شود از قهر هنوز / خوانده باشی که هم از غیرتِ درویشان است,شاید در تفاسیر و تواریخ خوانده ای که گنج قارون که هنوز هم از قهر خدا فرو می رود . سبب فرو رفتن آن از غیرت درویشان است . در اینجا مراد از درویشان فقرا است . [ گنج = مال و ثروت / فرو می رود = غرق می شود ولی در اینجا یعنی به طرف پایین می رود ]
حافظ ار آبِ حیاتِ ازلی می خواهی / منبعش خاکِ درِ خلوتِ درویشان است,ای حافظ در آستانۀ درویشان ادب را رعایت کن که پادشاهی مملکت تماماََ از بندگی حضور درویشان است . یعنی سلطنت دنیا در اثر مودت و محبت به فقرا است . حاصل کلام : پادشاهان به دعای اهل الله محتاج اند و یا پادشاهان محتاجانِ دعای اهل الله هستند .
من غلامِ نظرِ آصفِ عهدم کُو را / صورتِ خواجگی و سیرتِ درویشان است,من غلام و بندۀ وزیر اعظم وقتم که صورتش ، صورت خواجگان و سیرتش درویشانه است . یعنی ظاهرش اکابرانه و باطنش فقیرانه می باشد . [ سیرت = خلق و خوی / مراد از آصف عهد ، وزیر وقت قوام الدین حسن می باشد ]
صوفی از پرتو می رازِ نهانی دانست / گوهرِ هر کس از این لعل توانی دانست,صوفی از صفا و ضیاء مِی اسرار نهانی را دریافت . یعنی مِی اشعه انداخت و احوال اسراری که مخفی بود از اشعه و پرتو آن ظاهر و هویدا گشت . می توانی گوهرِ هر کس را از این لعل بشناسی . زیرا مشهور است که شراب گوهرِ هر کس را آشکار می سازد . [ پرتو = نور ، اثر هر چیز را پرتو گویند / لعل = در اینجا یعنی مِی ]
قدرِ مجموعۀ گل مرغِ سحر داند و بس / که نه هر کو ورقی خواند معانی دانست,قدرِ مجموعۀ گل را فقط بلبل می داند و غیر از بلبل ، مرغ دیگر نمی داند . زیرا هر کس که یک ورق درس خواند ، معنی دان نمی شود پس هر مرغی که ناله و فغان بکند قدرِ گل را نمی داند .
عرضه کردم دو جهان بر دلِ کار افتاده / به جز از عشقِ تو باقی همه فانی دانست,هر دو عالم را به دلِ مُجَرَبم عرضه کردم . فقط عشق تو را باقی دانست و سایر چیزها را تماماََ فانی خواند . [ کار افتاده = تجربه دیده ، مجرب ]
آن شد اکنون که ز ابنایِ عوام اندیشم / محتسب نیز در این عیش نهانی دانست,آن اعتبار گذشت که از مردم و یا تشنیع و تمسخر مردم پروا داشته باشم . یعنی به واسطۀ ترس از طعن و سرزنش مردم عیش خود را قطع نمایم . زیرا محتسب هم از وجود یک عیش نهانی که در اثر عدم مبالات از مردم به آدم دست می دهد با خبر گشته است ، یا خودِ محتسب هم از عیش نهانی من آگاه است . [ شد = رفت / ابناء = پسران / اندیشم = در اینجا به معنای مبالات و پروا تعبیر می شود ]
دلبر آسایشِ ما مصلحتِ وقت ندید / ور نه از جانبِ ما دل نگرانی دانست,دلبر آسایش و صفای ما را مناسب وقت ندید . یعنی آسایش و راحت ما را به تأخیر انداخت و گرنه از طرف ما انتظار و انجذاب و میل خاطر را نسبت به خود می داند . یعنی می داند که ما طالب و راغب وصلِ او هستیم اما تأمینِ آسایش ما را مناسب و مقتضای حال ندید ، از آن جهت تأخیر کرد و اهمال نمود .
سنگ و گل را کُند از یُمنِ نظر لعل و عقیق / هر که قدرِ نفسِ باد یمانی دانست,هر کس که نَفَسِ بادِ یمانی را بداند . سنگ و خاک را به یُمنِ التفات لعل و عقیق کند . یعنی هر کس قدرِ معنایی که این حدیثِ شریف بدان اشاره می کند بداند . سنگ و خاک را به یُمنِ التفات لعل و عقیق کند . حاصل کلام : کسی که به حضرت اویس قرنی محبت کرد و یا مطلقاََ قدرِ اولیاء را دانست و نیز کسی که به اهل الله محبت نموده و قدرِ آن ها را بداند به سلک آن ها منسلک گردد و سنگ و خاک را لعل و عقیق کند عجیب نیست . [ باد یمانی = این عبارت تلمیح است به حدیث مشهور که پیامبر (ص) فرموده است و اشاره ای است به آمدن اویس قرنی پس از چندین سال ]
ای که از دفترِ عقل آیتِ عشق آموزی / ترسم این نُکته به تحقیق ندانی دانست,ای کسی که از دفتر عقل آیت عشق می آموزی . یعنی می خواهی با دلائل عقلی به مرتبۀ عشق واصل شوی و یا آرزو داری با ادلّه عقلیه و براهینِ نقلیه درس عشق بیاموزی . می ترسم که قادر نشوی این نکتۀ عشق را به معنای حقیقی آن دریابی . زیرا که عقل و عشق از اضدادند و لازمۀ آموختن حقیقی آن سلب عقل است و غیر از آموختن نفس است .
می بیاور که ننازد به گلِ باغِ جهان / هر که غارتگریِ بادِ خزانی دانست,مِی بیار که هر کس از یغماگری باد خزان خبردار شد . هرگز به گلِ باغ جهان فخر نکند . یعنی کسی که از فنا و زوال دنیا آگاه باشد به اموال و اسباب آن فخر نمی کند . [ ناز = فخر / ننازد = فخر نکند / غارتگری = یغماگری ]
حافظ این گوهرِ منظوم که از طبع انگیخت / ز اثرِ تربیتِ آصفِ ثانی دانست,این گوهرِ منظوم یعنی این اشعاری که حافظ از طبع خود اخراج و اظهار نموده است . همه را در اثر تربیت آصف ثانی می داند یعنی در اثرِ توجه و تربیت قوام الدین حسن به اینگونه گوهرِ منظوم مالک شده است . [ گوهر منظوم = منظور اشعار خواجه است / آصف ثانی = مراد قوام الدین حسن است که مربی خواجه بوده و در اشعار حافظ هر جا که ذکر آصف ثانی و یا آصف ، بیاید منظور همان قوام الدین حسن است . ]
به کوی میکده هر سالکی که ره دانست / دری دگر زدن اندیشۀ تبه دانست,هر عاشق رندی که به محل میکده ره یافت یعنی درِ می فروش را شناخت . به درِ شخصِ دیگر رفتن را فکرِ فاسد دانست . یعنی یک فکر نادرست و بیهوده دانست .
زمانه افسرِ رندی نداد جز به کسی/ که سرفرازیِ عالَم در این کُله دانست,زمانه تاج رندی و سلطنت رند را به هر کس نداده است بلکه به کسی داده که دولت و رفعت عالم را در این کلاه دانسته . حاصل کلام : زمانه به کسی که رندی را پادشاهی می دانست تاج رندی را داده است ، نه به هر کس . [ افسر = تاج / سرافرازی = فرازیدن / سرفراز = عالی جناب و سربلند ]
بر آستانۀ میخانه هر که یافت رهی / ز فیضِ جامِ می اسرارِ خانقه دانست,هر که به آستانۀ میخانه ره یافت . از فیضِ قدحِ باده به اسرار اهل خانقه پی برد . یعنی در اثر کیفیت باده ، اهل شده و بالاخره اهلِ کشف می شود که چیزی برایش مخفی نمی ماند . [ فیض = در لغت وقتی که آب رودخانه طغیان می کند و دو طرف وادی را فرا می گیرد فیض گویند ]
هر آنکه رازِ دو عالَم ز خطِ ساغر خواند / رموزِ جامِ جم از نقشِ خاکِ ره دانست,هر آن کس که اسرار دو عالم را از خط وجه ساقی خواند ، اسرار و رموز جام جم را از نقش خاک دانست . حاصل کلام : کسی که به اسرار دو عالم مطلع باشد . سِرِ جام جم در نزد او از امور جزئیه است که می تواند آن را از نقوش خاک راه بفهمد . [ رموز = جمع رمز است به معنی اشاره با چشم و ابرو اما در اینجا یعنی اسرار/ خاک ره = مراد اثر پای که در راهها دیده می شود / خط ساغر = مراد ابیاتی است که به اطراف قدح ، با آب طلا می نویسند . ]
ورایِ طاعتِ دیوانگان از ما مطلب / که شیخِ مذهبِ ما عاقلی گنه دانست,غیر از طاعت دیوانگان از ما طاعتِ دیگر مخواه . زیرا شیخ و پیر مذهب ما عاقل بودن را گنه دانسته است . یعنی ما که عشاق مجنونیم . از ما تکلیف عبادات و طاعت را مخواه ، زیرا تکلیف از ما ساقط است . [ ورای = در اینجا یعنی غیر ]
دلم ز نرگسِ ساقی امان نخواست به جان / چرا که شیوۀ آن ترکِ دل سیه دانست,دل و جانم از چشمِ دل سیه ساقی امان نخواستند . یا خودِ دلم با دادن جان امان نخواست . زیرا از فن و شیوۀ آن تُرکِ دل سیاه و بی رحم فهمید که امان بده نیست پس تَرکِ طلب کرد . [ ترک سیه دل = مراد چشم ساقی است و مراد از دل سیاه مردمک است که سیاه است و بی امان بودنش به واسطه دل سیهی است ]
ز جورِ کوکبِ طالع سحرگهان چشمم / چنان گریست که ناهید دید و مه دانست,چشمم هنگام سحر از جورِ ستارۀ اقبالم چنان گریست که حتی گریستن مرا ستارۀ زهره دید و ماه هم از آن باخبر گشت . یعنی گریه من از عناصر تجاوز کرده به افلاک و نجوم رسیده است . خواجه در این بیت از نحوست طالع شکوه دارد . [ سحر گهان = هنگام سحر / ناهید = نام یکی از سیارات سبعه است که به عربی آن را زهره گویند و از پایین به بالا ، ستارۀ فلک سوم است . منظور از پایین به بالا ترتیب قرار گرفتن افلاک است . ]
حدیثِ حافظ و ساغر که میزند پنهان / چه جایِ محتسب و شحنۀ پادشه دانست,داستان حافظ و پنهانی ساغر زدنش یعنی باده خوردنش را نه تنها محتسب و شحنه فهمیده است بلکه شخص شاه هم از آن خبر دارد . حاصل کلام : از کارهای نهانی حافظ علاوه بر آنکه اعیان ناس اطلاع دارند و پادشاه هم با خبر است . [ حدیث = در اینجا یعنی داستان / شحنه = آبدار باشی / محتسب = در زمان های قدیم ناهی منکرات بوده است ]
بلند مرتبه شاهی که نُه رواقِ سپهر / نمونه ای زِ خَمِ طاقِ بارگه دانست,شاه مذکور یک شاه بلند مرتبه ای است که رواق نه فلک را نمونه ای از خم بارگاه خود دانست . یعنی در نَفسِ خود نه فلک را از خمِ بارگاه خود یک اورنگ تصور کرده ، چون فلک هم منحنی و طاق نما است . [ رواق = سقفی که مقدم خانه سازند / رواق نهم = کنایه از فلک نهم یا فلا الافلاک است ]
گل در بر و می در کف و معشوق بکام است / سلطانِ جهانم به چنین روز غلام است,گل در نزدم و باده در دستم و معشوقه به مرادم است . یعنی همۀ اینها برایم فراهم است . پس در چنین روزی پادشاه جهان غلامِ من است . و یا پادشاه جهان به چنین روز غلام است . یعنی در گلستان با معشوق مهربان باده نوشیدن ، از سلطنت جهان خوش تر و بالاتر است .
گو شمع میارید در این جمع که امشب / در مجلسِ ما ماهِ رخِ دوست تمام است,ای فلانی بگو : به مجمعی ما شمع نیاورید . که در مجلس ما روی دوست مثل بدر است . یعنی ضیاء صورتِ ماهِ دوست برای روشنایی مجلس ما کافی است و به شمع نیاز نیست .
در مذهبِ ما باده حلال است ولیکن / بی روی تو ای سروِ گل اندام حرام است,در مذهب ما شراب خوردن حلال است لکن ای سروِ گل اندام بی روی تو حرام است . یعنی در مذهب عشاق هر چیز تلخ با بودن جانان لذیذ و مطبوع است . اما بدون جانان اگر شکر هم باشد زهرِ کُشنده است .
در این زمانه رفیقی که خالی از خلل است / صراحیِ میِ ناب و سفینۀ غزل است,در این زمانه رفیقی که خالی از هر گونه فساد بوده و بی ضرر باشد عبارت از یک صراحی شراب صاف و یک دفتر غزل یعنی دیوان غزل است . [ خلل = پیدا شدن فساد / ناب = خالص / سفینه = در لغت عرب یعنی کشتی و در اصطلاح عجم مجموعه ای است به صورت دفتر البته دفتری که شیرازه اش در امتداد عرض قرار گرفته باشد ]
جریده رو که گذرگاهِ عافیت تنگ است/ پیاله گیر که عُمرِ عزیز بی بدل است,مجرد باش که گذرگاه عافیت تنگ است . یعنی طریق زهد و تقوی اقتضای طریقِ تحرّد می کند زیرا با آلایش دنیا نمی توان این راه را طی کرد . پیاله گیر ، یعنی باده نوش کن که عمر عزیز بی بدل است . حاصل کلام : عمری که یک بار گذشت دیگر به دست نمی آید پس باید نقداََ زندگی با عیش و نوش بگذرد . [ جریده = در اینجا یعنی بری بودن از علایق و عوایق / گذرگاه = جای گذشتن ، معبر / عافیت = در اصل به معنی دفع بلا کردن خداوند از بنده اش ولی در اصطلاح یعنی تقوی و پرهیزکاری ]
نه من ز بی عملی در این جهان ملولم و بس / ملالتِ عُلما هم ز علمِ بی عمل است,در دنیا از بی عملی تنها من ملول و مضطرب نیستم . بلکه ملالت علما هم از علم بی عمل است . یعنی من نیستم که از قلّتِ عمل غصه می خورم . علما هم به واسطۀ قلّتِ عمل مضطرب حال و شکسته بال اند .
به چشمِ عقل در این رهگُذرِ پُر آشوب / جهان و کارِ جهان بی ثبات و بی محل است,در این رهگذر پر غوغا در چشم عاقل و عارف تمام امور مربوط و متعلق به جهان بی ثبات و بی اعتبار است . یعنی اگر با نظر عبرت بنگری ، دنیا و مافیها هیچ ارزش ندارد زیرا فانی و سریع الزوال است . [ رهگذر = مسیر یا راه / پر آشوب = پر غوغا و فتنه / بی محل = بی اعتبار ]
بگیر طرۀ مَه چهره ای و قصه مخوان / که سعد و نحس ز تأثیرِ زهره و زحل است,طرۀ مه پیکری را بگیر یعنی به یک معشوقۀ زیبا تعلق خاطر پیدا کن و او را وسیلۀ آرامشِ خاطرت قرار بده . نه از نجوم بحث کن و نه به قصه گویی بپرداز . که سعد و نحسِ عالَم از تاثیر زهره و زحل است . یعنی این بحث ها برایت فایده ندارد . زیرا مؤثر حقیقی خداوند می باشد . اگر بر فرض اینها هم تأثیر داشته باشد . باز به امرِ حق تعالی است . [ چهره = صورت و رو / سعد و نحس = از سیارات سبعه به دوتایش سعدان و به دوتایش نحسان گویند. مشتری و زهره ، سعدان هستند که مشتری سعد اکبر و زهره سعد اصغر است . و زحل و مریخ نحسانند که به زحل نحس اکبر و به مریخ نحس اصغر گویند ]
دلم امید فراوان به وصلِ روی تو داشت / ولی اجل به رهِ عُمر رهزنِ امل است,دلم به وصل روی تو خیلی امیدها داشت یعنی خیلی امیدوار بود. اما در طریق عمر ، اجل حرامی امل است . یعنی خاطرم خیلی امیدوار به وصلِ تو بود اما اجل امیدها را افنا می کند و مانع وجود پیدا کردن آن ها می شود . یعنی با کشتن صاحب آرزو و یا آرزومند ، امیدها باطل می شود . [ فراوان = زیاد / رهزن = یعنی کسی که راه می زند ، حرامی / امل = امید ]
به هیچ دور نخواهند یافت هشیارش / چنین که حافظ ما مستِ بادۀ ازل است,در هیچ زمانی او را هوشیار نیافته اند و نخواهند یافت زیرا حافظِ ما مستِ بادۀ ازل است . یعنی کیفیت بادۀ عشق حافظ ذاتی است و عارضی نیست که گاه باشد و گاه نباشد . پس حافظ همیشه مستِ بادۀ ازلی است . حاصل کلام : کسی که با سکر عشق در سکران باشد صحو و هشیاری به او دست نمی دهد بلکه دائماََ در سکران می باشد . [ دور = در اینجا یعنی زمان ]
کنون که بر کفِ گل جامِ بادۀ صاف است / به صد هزار زبان بلبلش در اوصاف است,اکنون که بر کف گل جام باده صافی است یعنی جامی پر از باده هست . بلبل با صد هزار زبان در اوصافِ آن است . از قرار معلوم خواجه وقتی این غزل را سروده که فصل بهار بوده یعنی زمانی که گلها شکفته و بلبل فریاد و فغان می کرده . [ کنون = مخفف اکنون به معنی حالا / کف گل = استعاره از جام باده است ]
بخواه دفترِ اشعار و راهِ صحرا گیر / چه وقتِ مدرسه و بحثِ کشفِ کشاف است,چون فصل بهار است و ایام گل ، پس حالا دیوان غزل به دست آر و راه صحرا و بستان را پیش گیر . یعنی به جانب باغ و بستان روان شو ، چون حالا نه وقتِ مدرسه است و نه زمان بحثِ کشفِ کشاف . و به یک کلام ، زمان عیش و نوش است . [ دفتر اشعار = مراد دیوان غزل است ]
فقیهِ مدرسه دی مست بود و فتوی داد / که می حرام ولی بِه ز مالِ اوقاف است,مدرس مدرسه دیروز در حالی که مست بود فتوی داد و گفت :شراب اگر چه حرام است اما از مالِ وقف بهتر است . زیرا شراب حق الله می باشد . اما مالِ اوقاف حقِ بندگان است و حق الله با توبه ساقط می شود اما حقِ عباد با توبه ساقط نمی شود . پس علتِ رجحان شراب بر مالِ اوقاف همین امر است .
به دُرد و صافِ تو را حکم نیست خوش درکش / که هرچه ساقی ما کرد عینِ الطاف است,در بارۀ دُردی و صافی باده حکم و دستور تو مؤثر نیست یعنی این وظیفۀ تو نیست که بگویی من شراب صاف می خواهم و به من دُردآمیز ندهید . زیرا این کار بسته به مصلحتِ ساقی است و ساقی ما عادل است و هر کار که می کند عین لطفِ اوست . حاصل معنی : آدابِ مجلسِ باده اقتضامی کند که ساقی ، شخصِ عادل باشد و تمامِ امورِ مجلس به او مفوّض می گردد ، پس کسی که اختیار تمام امور مجلس را در دست دارد . یعنی حاکمِ مجلس است و هر حکمی کند کسی نمی تواند مانع اجرای حکم او باشد و این جاست که خواجه می فرماید : ساقی ما یعنی ساقی ازل ، کاری که کرده عین الطاف است . [ الطاف = جمع لطف است و در لغت به معنای نرم و ملایم آمده ، اما در اصطلاح به معنی نیکی است ]
ببُر ز خلق و چو عنقا قیاسِ کار بگیر / که صیتِ گوشه نشینان ز قاف تا قاف است,از خلق دنیا دوری گزین و مصلحت کار خود را از عنقا قیاس بگیر . یعنی از مردم دنیا منزوی و منقطع باش و کار دنیا را از عنقا قیاس بگیر که شهرت گوشه نشینان و آوازۀ آنان قاف تا قاف است . مراد این است که شهرت عالمگیر عنقا به واسطۀ انزوا و انقطاع او است از مردم . [ ببُر = منقطع شو / قیاس بگیر = نمونه بگیر ، الگو بگبر / صیت = شهرت / گوشه نشین = معتزل و منزوی / قاف = به معنای مطلق کوه است ولی بعدها گفته اند کوهی که دور دنیا را احاطه کرده است و در این بیت مراد معنای اخیر است ]
حدیثِ مُدعیان و خیالِ همکاران / همان حکایتِ زر دوز و بوریا باف است,اشعار و سخنان مدعیان سست نظم و اشعار مخیل و مصنع اقران و امثال ما همان قصۀ زردوز و بوریاباف است بدین معنی که روزی بوریاباف در بازار زردوزان دعوا می کرده که ما با شما همکار و هم پیشه ایم زیرا ما هم چون شما صاحب دستگاهیم و کار ما وشما هر دومان به وسیله آلات و ابزار انجام می گیرد و بدون آلت نمی شود . پس خواجه می فرماید که ادعای همیشگی مدعیان سست نظم با ما عین همین قضیه است . [ حدیث = خبر ، سخن / مدعیان = مراد کسانی که در شاعری ادعای برابری با خواجه داشته اند در حالی که کاری از دستشان نمی آمده / خیال = در اینجا به معنای تخیل و تفکر است / همکاران = جمع همکار به معنی هم پیشه و صنعت تاش / بوریاباف = حصیر باف / در این بیت مدعیان شاعر به بوریاباف و خودِ شاعر به زردوز تشبیه شده است ]
خموش حافظ و این نکته های چون زرِ سرخ / نگاهدار که قلّابِ شهر صراف است,ای حافظ خاموش باش و این نکاتِ چون زرِ خالص اشعارت را حفظ کن و اشاعه مده و به کسی مگو زیرا قلّابِ شهر صراف است . یعنی مدعی سست نظم ، شعرِ بدِ خود را به جای شعر شاعر مقتدر زده و اشعار چون طلای خالص تو را می دزدد و به جای تزریقات نامربوط و ناموزون خود اشاعه می دهد . [ زر سرخ = مراد طلای خالص است / قلاب = قلب زن ، ضرب زدن سکه ناسره ]
صحنِ بُستان ذوق بخش و صحبتِ یاران خوش است / وقت گل خوش باد کز وی وقتِ میخواران خوش است,صحنِ بُستان شادی می دهد و صفا می بخشد ، صحبتِ یاران هم خوش است . وقت و حال گل خوش باشد زیرا قدوم او سبب خوشی و خوشحالی میخواران است . یعنی موسم گل در فصلِ بهار است و در همین فصل است که باده بیشتر و زیادتر خورده می شود . چنانکه خواجه فرموده است : نگویمت که همه سال مِی پرستی کُن / سه ماه مِی خور و نه ماه پارسا می باش عارفان فرموده اند : مرادِ خواجه از ذکرِ سه ماه ، فصلِ بهار است . که وقت و حالِ میخواران در فصلِ بهار خوش باشد . زیرا در این فصل خوردن باده بسیار مطبوع است و باده نوشان با رغبت ، آن را می نوشند . پس دعای خیر در بارۀ گل لازم است .  [ صحن بُستان = مراد وسط بستان است / ذوق بخش = ذوق بخشنده ]
از صبا هر دَم مشامِ جانِ ما خوش می شود / آری آری طیبِ انفاسِ هواداران خوش است,از صبا هر نفس ، مشامِ جان ما خوشبو می شود یعنی از انفاسِ طیبه اش مشامِ جانِ ما معطر می گردد . آری آری بوی انفاسِ هواداران خوش می شود . حاصل کلام : طیبِ انفاسِ احباب خوش است . صبا هم هوادار و دوست است که از کوی جانان بلکه از نفسِ جانان اخبار می رساند . پس با هم ، نفسش خوش باشد که در واقع هوادار است . [ صبا = در لغت وقتی شب و روز برابر باشد . بادی که از سمتِ مشرق می وزد صبا گویند / هوادار = صاحب محبت ، دوستدار ]
ناگشوده گل نقاب آهنگِ رحلت ساز کرد / ناله کن بلبل که گلبانگِ دل افکاران خوش است,گل هنوز نقاب خود را باز نکرده قصدِ ارتحال دارد یعنی آمادۀ کوچ کردن شده . حاصل مقصود : گل هنوز نشکفته یعنی در حالیکه هنوز غنچه است می چیندش . پس ای بلبل ناله کن که فریاد عاشقانِ دلفکار خوش است . یعنی موثر و سوزناک است چون گرفتار هجران و فراق جانان می باشد . [ ناگشوده = ناشکفته / آهنگ = قصد / رحلت = کوچ کردن / ساز کرد = آماده کرد / دل افکاران = جمع دل افکار به معنی کسی که خاطرش مجروح باشد ]
مُرغِ خوشخوان را بشارت باد کاندر راهِ عشق / دوست را با نالۀ شبهای بیداران خوش است,مژده باد بر مرغِ خوشخوان که از ناله و فریاد عشاقی که در راهِ عشق ، یعنی در طریق مودت و محبتِ جانان ، شب ها بیدار مانده و ناله و فریاد می کنند ، به ذوق و حال می آید یعنی از نالۀ شبگیر بیداران خوشحال است . زیرا نالۀ شبگیر اهلِ درد موثر و سوزناک است . [ بشارت = مژده / دوست را = برای دوست / بیداران = جمع بیدار ، کسی که شب را تا صبح نخوابیده ]
نیست در بازارِ عالَم خوشدلی ور زآنکه هست / شیوۀ رندی و خوشباشیِ عیاران خوش است,در بازارِ عالَم ، خوش دلی و فراغت دل وجود ندارد . یعنی در دنیا کسی پیدا نمی شود که فارغ بال و آسوده حال زندگی نماید و اگر هم آدم خوش دل پیدا شود . پیشه اش رندی و خوشباشی عیاران است . [ خوش دلی = خوش دل ، کسی را گویند که غم و غصه به دلش راه ندهد / ور = مخفف واگر / زآن = مخفف از آن / رند = باده نوش / خوشباش = کسی که غم و غصه نخورد و خوش زندگی کند / عیار = در لغت کسی را گویند که زیاد در حرکت بوده و دائماََ در حالِ رفت و آمد باشد . اما در اصطلاح کسی را گویند که بسیار عاقل باشد و از زیادی عقل بی پروا بوده و به اعتبارات جرئیه که مردم مقیدند او هرگز مقید نیست ] در این دنیا کسی بی غم نباشد / اگر باشد بنی آدم نباشد
از زبانِ سوسنِ آزاده ام آمد به گوش / کاندرین دِیرِ کُهن کارِ سبکباران خوش است,از زبان سوسن آزاده به گوشم رسید که می گفت : در این دیر کُهن یعنی در این دنیا ، کارِ سبکباران بهتر است . یعنی آنان که از تعلقِ دنیوی مجردند کارشان بهتر است . چنانکه درختِ سرو و سوسن به واسطۀ آزاد بودن از تعلق بار و حاصل دائماََ تر و تازه اند . [ زبان سوسن = مراد برگهای سوسن است ] _ شعرا سوسن و سرو را به آزادگی وصف می کنند . زیرا اینها در سراسر سال تر و تازه بوده و همیشه سرسبزند . نه مثل سایر درختان و نباتات که گاهی سبز و زمانی بی رنگ و عریان می شوند . ماحصل اینکه از تجاوز و تعدیِ دستِ خزان و دی آزادند . و میوه و حاصل هم ندارند که کودکان با پرتاب سنگ و چوب مزاحم شان باشند پس از هر جهت آزادند .
حافظا ترکِ جهان گفتن طریقِ خوشدلیست / تا نپنداری که احوالِ جهانداران خوش است,ای حافظ ، گفتن دنیا را ترک نمودم طریق خوش دلی است یعنی راهِ وصول به خوش دلی است . خلاصه صفای قلب و سرور باطن در ترک کردن دنیا است نه در کسب آن . پس حالا آگاه باش و گمان مبر که حال و احوال دنیاداران بهتر است . حاصل کلام : هر که علاقه اش به دنیا بیشتر باشد به همان نسبت درد و رنجش هم بیشتر می شود اما اگر هیچگونه دلبستگی نداشته باشد . هیچگونه گرفتاری نخواهد داشت . [ نپنداری = آگاه باش و گمان مبر / چهانداران = جمع جهاندار به معنی دنیادار و اهلِ دنیا ، مالدار ]
حالِ دل با تو گفتنم هوس است / خبرِ دل شنفتنم هوس است,هوس می کنم که حالِ دلم را برای تو تعریف کنم و خیلی مایلم که حال و احوال دل را از تو بشنوم . یعنی خبر دل را از تو بگیرم . حاصل کلام : دل از دستم رفته ، در دامِ زلف تو قرار گرفته است . حالا هوس دارم که این را به تو بگویم و از تو احوال و اخبار آن را بشنوم .
طمعِ خام بین که قصۀ فاش / از رقیبان نهفتنم هوس است,ببین خام طمعی تا چه حد است که هوس می کنم قصۀ مشهور یعنی داستان عشق و محبت جانان را از رقبا پنهان نمایم . [ طمع خام = طمعی که وجود پیدا نمی کند ]
شبِ قدری چنین عزیز شریف / با تو تا روزِ خفتنم هوس است,در یک همچو شبِ قدری عزیز و شریف ، هوس دارم که با تو تا صبح بخوابم . یعنی خوابیدن را با تو آرزو می کنم .
وه که دُردانه ای چنین نازک / در شبِ تار سُفتنم هوس است,آه که آرزو دارم چنین دُردانۀ لطیف را در شبِ تاریک سوراخ نمایم . یا سوراخ کردن چنین دُردانۀ لطیف در شبِ تاریک آرزوی من است . یعنی هوس دارم این غزل چون گرهر را شب هنگام بگویم . شعرا سفتن را به کنایه از گفتن بکار برده است . چنان که خواجه می فرماید : غزل گفتی و دُر سفتی بیا و خوش بخوان حافظ / که بر نظم تو افشاند فلک عقد ثریا را شعرا ، اشعار خود را هنگام شب می سرایند . از آن جهت است که خواجه به شبِ تار اختصاص داده است .
ای صبا امشبم مدد فرمای / که سحرگه شکفتنم هوس است,برای گفتن شعر لطیف در اینگونه بحرِ لطیف ، از فیض رحمانی استمداد کرده و می فرماید : ای صبا امشب به من مدد فرما یعنی کمکم کن و نیرو عطا کن که وقتِ سحر ، هوسِ شکفتن دارم . حاصل معنی : امشب به من کمک کن که یک غزل لطیف بگویم و سحرگاه آن را برای سخن شناسان بخوانم و خندان و شادان شوم . [ صبا = در اینجا مراد فیض رحمانی است / شکفتن = باز شدن ]
از برایِ شرف به نوکِ مژه / خاکِ راهِ تو رُفتنم هوس است,برای کسب شرف ، آرزو دارم به نوکِ مژگان خاکِ راهت را بروبم . یعنی برای اکتساب دولت و اجتلاب عزت ، آرزو دارم راههایی که تو در آن قدم زده ای با اشکِ چشمم آبیاری نمایم . [ شرف = رفعت / رُفتن = جاروب کردن ]
همچو حافظ به رغمِ مُدعیان / شعرِ رندانه گفتنم هوس است,به کوری چشم دشمنان ، آرزو دارم چون حافظ ، اشعار رندانه بگویم . و یا مثلِ حافظ برای به خاک مالیدن دماغ دشمنان ، آرزو دارم شعر رندانه بگویم . [ مدعیان = دشمنان / رغم = در لغت یعنی دماغ کسی را به خاک مالیدن ولی در این قبیل موارد به معنای کوری بکار رفته است / شعر رندانه = شعری که شاعر پیام خود را به گوشه و کنایه برساند ]
اگر چه باده فرح بخش و بادِ گل بیز است / به بانگ چنگ مخور می که محتسب تیز است,اگر چه باده فرح می بخشد و باد ، گل افشانی می نماید . یعنی فصلِ بهار است و زمان رونق و طراوت آن . اما با آواز چنگ و چغانه ، شراب مخور . یعنی شراب را بی سر و صدا بنوش که محتسب خیلی خشمگین و سختگیر است . حاصل کلام : اگر چه موسم باده نوشی است لیکن برای در امان بودن از خشم محتسب باده را مخفی باید خورد . [ فرح بخش = فرح بخشنده / گلبیز = در لغت یعنی الک کننده گل ولی در اصطلاح یعنی ریزندۀ گل / مخور = در اینجا یعنی منوش / محتسب = مأمور نهی از منکرات / تیز = به معنی بُرنده ولی در اینجا به معنی سختگیر ]
صراحی ای و حریفی گرت به چنگ افتد / به عقل نوش که ایام فتنه انگیز است,اگر یک صراحی باده با یک مصاحب باده یعنی محبوبی به دستت افتد . از روی عقل بنوش که ایام فتنه انگیز است . یعنی زمانِ احتیاط است و وقتِ باده نوشی نیست . زیرا شرب خمر ممنوع شده و هر که بخورد سنگسارش می کنند و به خصوص کسی که افراط در شرب خمر نماید به قلعه ابوفر واقع در مصر تبعیدش می کنند . [ به عقل نوش = مرادش این است که تا عقل در سرت هست و مستِ لایعقل نشدی از مجلس باده بلند شو و گرنه گرفتار می شوی / حریفی = حریف دو معنی دارد . یکی هم پیشه و همکار و دومی مصاحب باده / فتنه انگیز = فتنه بر پا کننده / ابوفر = شهر کوچکی است در اسکندریه مصر ، کنار مدیترانه ]
در آستینِ مرقع پیاله پنهان کن / که همچو چشمِ صراحی زمانه خونریز است,پیاله را در آستین خرقه پنهان کن تا کسی نبیند . زیرا چون چشمِ صراحی زمانه خونریز است . حاصل کلام : باده نوشی خود را به کسی بروز مده و مواظب باش که کسی باده نوشی تو را حِس نکند که صوفیان را بدنام و رسوا می کنی . [ مرقع = خرقه پاره پاره و وصله دار را گویند که بعضی از هندی ها می پوشند ولی در اینجا مطلقِ خرقه صوفیان می باشد . به این وسیله به صوفیان تعریض می کند . مراد صوفیان مرآئی است / چشم صراحی = مراد دهانۀ صراحی است که باده از آن می ریزد / خونریز = خون ریزنده ]
به آب دیده بشوئیم خرقه ها از می / که موسمِ ورع و روزگارِ پرهیز است,لکه های باده خرقه هایمان را با اشک چشم بشوییم . یعنی از باده نوشی هایی که در زان گذشته کرده ایم پشیمان شویم و توبه نماییم و آنقدر اشک بریزیم تا لکه های شرابی که در خرقه ها است . تماماََ تمییز شود و پاک گردد . زیرا موسم ورع و زمان پرهیز است . تعریض به صوفیان مرآئی است . [ این غزل در زمان سلطنت دلشاد خاتون گفته شده که شرب خمر و سایر مناهی را به حدی قدغن کرده بود که حتی مخالفینِ دستوراتِ خود را با انواع عقوبت می کشت ]
مجوی عیشِ خوش از دورِ باژگونِ سپهر / که صافِ این سرِ خُم جمله دُردی آمیز است,از این دورِ واژگونه سپهر ، زندگی مرفه مخواه . یعنی از فلک یک زندگی راحت که توأم با ذوق و صفا باشد طلب مکن . زیرا صافی سرِ این خُم دُردآمیز است . یعنی ذوق و صفایش با بلا و محنت توأم می باشد . حاصل کلام : در عالَم هیچ خوشی بدون تکدر و هیچ شیرینی بدون رنج و هیچ گل بی خار وجود ندارد . زیرا ضد هر چیز از او منفک نمی شود . [ در این بیت فلک به یک خُمِ وارونه تشبیه شده است / باژگون = سرازیر و وارونه / صاف = قسمت بالای شراب را گویند ، صافی / دُرد = آن قسمت از شراب که زیر صافی است ، ته نشین شراب / دُردآمیز = آمیخته شدن با دُرد ، وقتی خُم سرازیر شود ، صافی نیز دُردآمیز می شود ]
سپهر برشده پرویزنیست خون افشان / که ریزه اش سرِ کسری و تاجِ پرویز است,آسمان بلند و رفیع ، مردان بزرگ تاریخ را کشته و کشته های خود را غربال می کند و خونشان را به هر سو می افشاند . که سر انوشیروان و تاج خسرو پرویز به مثابۀ دانه های خرد و ریزی هستند که از سوراخهای آن فرو می ریزد . یعنی در جایی که فلک از اکابر و اعاظم و سلاطین چشم نمی پوشد و بی پروا می کشدشان پس با سافل و اساغر چه اعتبار . حاصل این که نه کبیر و نه صغیر از چنگِ هلاکت او مصون نمی ماند . [ سپهر = فلک / برشده = مرتفع / پرویزن = الک و غربال / خون افشان = پاشندۀ خون / کسری = در اینجا مراد ، پرویز پسر هرمز بن نوشیروان و نیز ممکن است خودِ نوشیروان باشد ]
عراق و فارس گرفتی به شعرِ خوش حافظ / بیا که نوبتِ بغداد و وقتِ تبریز است,ای حافظ با اشعار دلنشین خود ، عراق و فارس را تسخیر کردی . بیا که حالا دیگر وقتِ تسخیر بغداد و فتح تبریز است . حاصل اینکه تمام عالَم را با شعر لطیف خود مسخر کردی . [ منظور از عراق ، در این شعر ، عراقِ عجم است که اصفهان می باشد و منظور از فارس ، شیراز است ]
اَلمِنته لِله که درِ میکده باز است / ز آن رو که مرا بر درِ او رویِ نیاز است,منت خدا راست که درِ میخانه باز است از آن رو که رویِ نیازم بر آن در است . یعنی به سبب مفتوح بودن درِ میکده ، ممنونِ خداییم . زیرا مرادِ ما همان باز بودن درِ میکده است به جهت اینکه حاجت مان در آن در برآورده می شود . حاصل کلام : چون روی نیازم به درِ میکده است پس مفتوح و گشاده بودنش بر وفقِ مرادمان می باشد . یعنی به واسطۀ درِ میکده ها ، خدا را شکر می کنیم .
خُم ها همه در جوش و خروشند ز مستی / وآن می که در آنجاست حقیقت نه مجاز است,از شدتِ مستی عشق و محبت ، عشاقِ جانان همگی در جوش و خروشند و آن می که در آن خُم ها است یعنی آن عشق و محبتی که آنها دارند عشق حقیقی است نه مجازی . حاصل کلام : جوش و خروشی که آنها دارند . کیفیت بادۀ حقیقت است نه کیفیت بادۀ مجازی .
از وی همه مستی و غرور است و تکبّر / وز ما همه بیچارگی و عِجز و نیاز است,آنچه از جانان ظاهر می شود تماماََ مستی و خروش و تکبر است و آنچه از ما دیده می شود سراسر بیچارگی و عجز و نیاز است . یعنی آنچه از جانان به ظهور می رسد استغنا و تکبر است و آنچه از ما دیده می شود بیچارگی و خواری و نامرادی است زیرا آن لایق جانان و این شایسته ما است .
رازی که بر غیر نگفتیم و نگوییم / با دوست بگوییم که او محرمِ راز است,سِرّی که پیشِ مردم نگفتیم و هرگز نمی گوییم . آن را به دوست بگوییم زیرا دوست محرمِ راز است . خلاصه اینکه : رازی را که به کسی نگفته ایم به دوست می گوییو .
شرحِ شکنِ زلفِ خم اندر خمِ جانان / کوته نتوان کرد که این قصه دراز است,شرح زلف های مجعد و پر چین و شکن جانان را نمی شود خلاصه کرد . این قصه طولانی است و خلاصه نمی شود کرد . یعنی شرح آن احتیاج به تطویل دارد . کلمات دراز و کوتاه از نوع تضاد می باشد .
بارِ دلِ مجنون و خمِ طرۀ لیلی / رخسارۀ محمود و کفِ پای ایاز است,اضطراب خاطر مجنون با خمِ طرۀ لیلی است و روی سلطان محمود با پای ایاز است . یعنی آن دو متلازم اند . یعنی مجنون که عاشق است پس بلا و مشقت از لیلی برایش لازم است و محمود اگرچه پادشاه و ایاز بندۀ او است اما مقتضای عشق آن است که معشوق در ناز و عاشق در نیاز باشد .
بردوخته ام دیده چو باز از همه عالم / تا دیدۀ من بر رُخِ زیبای تو باز است,از تمام عالَم چون باز چشم پوشیده ام . یعنی چشم بر هم نهاده ام از وقتی که چشمم به روی زیبای تو باز شده یعنی از وقتی که تو را دیدم و دل به تو دادم . دنیا در چشمم تار گشته ، زیرا مقتضای عشق همین است . [ بردوخته = بر هم نهاده / زیبا = جمیل و قشنگ / باز = در مصراع اول به معنی مرغ شکاری و در مصراع دوم به معنی گشاده است ] _ برای اینکه باز دست آموز شود اینطور تعریف کرده اند : پلک چشمان او را می دوزند و بعد از چند روز قسمتی از چشمش را باز کرده و در کف دست به او غذا می دهند و هر روز شکافِ چشمش را بیشتر می کنند و به همان منوال غذا می خورانند . به این ترتیب دست آموزش می کنند .
در کعبۀ کویِ تو هر آن کس که بیاید / از قبلۀ ابروی تو در عینِ نماز است,هر کس که به کعبۀ کوی تو داخل شود از قبلۀ ابرویت در حال نماز است . حاصل کلام : کویت ، کعبه و ابرویت ، قبلۀ و محراب عشاق است پس کسی که به کوی تو داخل شود . همان به کعبه داخل شده و کسی که به ابرویت توجه کند همان به قبله توجه کرده است .
ای مجلسیان سوز دلِ حافظِ مسکین / از شمع بپرسید که در سوز و گداز است,ای یاران مجلسی ، سوز دلِ حافظ را از شمع سوال کنید که در سوز و گداز است . یعنی حال دردمند را اهلِ درد می داند .
باغ مرا چه حاجت، سرو و صنوبر است / شمشاد خانه پرور ما از که کمتر است,باغ خاطر من چه احتیاج به سرو و صنوبر دارد . یعنی احتیاج ندارد . شمشاد سایه پرور ما یعنی جانانِ ما از که کمتر است یعنی از که سَر نیست ؟ حاصل کلام : جانان ما از سرو و صنوبر اعلاتر است و تا وقتی او هست به سرو و صنوبر ، چه کسی توجه می کند . [ صنوبر = نام درختی از ردۀ کاج ها / شمشاد = نوعی درخت است ]
ای نازنین پسر تو چه مکتب گرفته ای / کت خونِ ما حلال تر از شیرِ مادر است,ای پسر نازنین تو چه مذهب پیش گرفته ای که خون ما به تو حلال تر از شیر مادر است . یعنی ریختن خون عشاق به چه جهت به تو حلال تر از شیر مادر است . [ نازنین = کسی که خیلی ناز دارد ]
چون نقشِ غم ز دور بینی شراب خواه / تشخیص کرده ایم و مُداوا مقرر است,وقتی که از دور صورتِ غم را می بینی ، برای علاجِ آن شراب بخواه . چون ما تشخیص داده ایم که علاجِ قطعی این مرض در خوردن شراب است . یعنی شراب ، صابونِ غم است . هربار که دلت از جایی تنگ شود علاجِ آن شراب است . [ مداوا = علاج و دوا ]
از آستانِ پیرِ مغان سر چرا کشیم / دولت در آن سرا و گشایش در آن در است,از آستان پیر مغان برای چه اعراض کنم و یا برای چه با آن مخالف باشم . چون که دولت در این خانه و هر گونه مراد در این در حاصل می شود . یعنی آستان پیر مغان را برای چه ترک کنم و کجا روم ؟ زیرا هر مرادی که می طلبم در همین جا برآورده می شود . چون این آستان فیض بخش است و به هر کس نسبت به استعدادش فیض می رساند و بلکه هم فیض اش نسبت به همه مساوی است . [ گشایش = فتح باب ]
یک قصه بیش نیست غمِ عشق و وین عجب / کز هر زبان که می شنوم نامکرر است,غم عشق جانان از یک قصه بیشتر نیست . تعجب این جاست که از هر کسی که می شنوم غیر مکرر است . یعنی هر کس یک نوع بیان می کند . یعنی جانان یک ذاتِ شریف است اما عشاق بی حد و حسابند پس هر عاشق ، غم جانانه را به نحوی بیان می کند . زیرا جانان با هر کدام از عشاق به یک نوع معامله می کند که با دیگری به آن نحو نمی کند . یعنی به همان نسبت که عشاق بی حد و بی پایانند . تجلّیات جانان هم بی حد می باشد . پس به هر عاشق بر حسب مشرب و استعدادش تجلّی می کند و همین امر سبب می شود که قصص غمِ جانان نامکرر است .
دی وعده داد وصلم و در سر شراب داشت / امروز تا چه گوید و بازش چه در سر است,دیروز در حالی که هنوز مست بود به من وعدۀ وصل داد . عجبا امروز چه گوید و در سر چه خیال و چه فکر و چه نقشه دارد . یعنی دیروز در حالیکه مست بود به من وعدۀ وصل داد اما وعده و قرار او قابل اعتماد و اعتبار نیست . زیرا یک سر و هزار سودا دارد .
شیراز و آبِ رکنی و این بادِ خوش نسیم / عیبش مکن که خالِ رُخِ هفت کشور است,شیراز را با آن آبِ رکنی و با آن نسیمِ معطرش عیب مکن که آبِ رُخِ هفت کشور است . یعنی شیراز را با این دو امتیاز که دارد عیب مکن که آب رویِ تمام ممالک است و عیب گیری از آن تعیب از همه ممالک عالم است .
فرق است از آبِ خضر که ظلمات جای اوست / تا آبِ ما که منبعش الله اکبر است,فرق است بین آب حیات که جایش در ظلمات است با آب رکن آباد که محل آن ، تپۀ الله اکبر است . پس لازم است که میانِ این دو فرق باشد . [ منبع = محلی را که آب از زیرِ زمین می جوشد و خارج می شود ]   _ مراد از آبِ ما ، آبِ رکن آباد است . وجه تسمیۀ این آب ، سید رکن الدین است که در اطراف منبع این آب ، بناها و صف ها ساخته است . سابقاََ رسم بود هر کس که جایی را آباد می کرد و رونقی به آن می بخشید . آنجا را به نام آن شخص نسبت می دادند مثلا می گفتند فلان آباد . وجه تسمیۀ تپۀ الله اکبر این است که ، شهر شیراز در دامنۀ تپۀ مذکور قرار گرفته و هر کس که از جانب همدان بیاید تا به بالای تپه نرسد نمی تواند شهر را رویت کند . همین که به بالای تپه رسید به محض دیدن شهر بی اختیار کلمه الله اکبر را بر زبان می راند . به هین دلیل به تپه الله اکبر موسوم شد .
ما آبروی فقر و قناعت نمی بریم / با پادشه بگوی که روزی مقدّر است,ما آبروی فقر را نمی بریم به پادشاه بگو که رزق هر کس مقدر است . یعنی ما آستان فقر و قناعت را ترک نمی کنیم و به درِ اکابر نمی رویم . زیرا می دانیم که خداوندِ تعالی رزاق مطلق است و روزیِ هر کس را در روزِ ازل ، مقدّر و معین کرده است . پس نه با اهمال کم شود و نه با کوشش زیاد گردد . بنابراین تملّق و تبصبص از پادشاهان و بزرگان برای خاطرِ مال دنیا ، محضِ خطا و اشتباه است . [ مقدّر = معیّن / قناعت = راضی شدن به قسمت ازلی / روزی = رزق ]
حافظ چه طرفه شاخه نبات است کلک تو / کش میوه دلپذیرتر از شهد و شکّر است,ای حافظ قلم تو ، شاخه نبات عجیبی است که میوه اش شیرین تر و مطبوع تر از شهد و شکر است . یعنی لذّت و صفایی که قلمت دارد در شهد و شکر نیست . [ طرفه = عجیب / کلک = قلم / دلپذیر = مورد پسند دل / شهد = عسل مومدار ]
بی مهرِ رُخت روزِ مرا نور نمانده ست / وز عُمر مرا جز شبِ دِیجور نمانده ست,بدون خورشیدِ رُخت ، روز من دیگر روشنایی و نور ندارد . یعنی روزم چون شب تار است و از عمرم هم جز شبِ تاریک چیزی برایم باقی نمانده است . یعنی در فراقِ جانان ، عالَم در نظرم تیره و تار است . [ مهر = در این بیت به معنای خورشید است / دیجور = تاریک ]
هنگامِ وداعِ تو ز بس گریه که کردم / دور از رُخِ تو چشمِ مرا نور نمانده ست,هنگامی که وداع می کردی از بس گریه کردم . از کثرت گریه ، دور از رُخِ تو چشمم بی نور شده است . یعنی خداوند رُخِ تو را از بی شدن محافظت کند . چشم من که از بسیاریِ گریه کم نور شده است . [ هنگام = وقت / وداع = تودیع / دور از رِخِ تو = این عبارت را در مقام دعا گویند ، دور از دوستان ]
می رفت خیالِ تو ز چشمِ من و می گفت / هیهات از این گوشه که معمور نمانده ست,خیالت که داشت از چشمم می رفت می گفت : حیف از گوشۀ چون این که خراب شده است . یعنی سلامت و رونق خود را از دست داده است . حاصل کلام اینکه : چشمم از بسیاری گریه و این سیل اشک خراب شد و خیالت نتوانست در جای غیرِ آباد قرار بگیرد . پس کوچ کرد و رفت و در خالی که می رفت ، می گفت : افسوس که گوشۀ لطیفی چون این خراب شده است . [ معمور نمانده است = خراب شده است ]
وصلِ تو اجل را ز سرم دور همی داشت / از دولتِ هجرِ تو کنون دور نمانده ست,وصل تو مرگ را از من دور کرده بود اما از دولت فراقت حالا دیگر اجل از من دور نیست . یعنی مرگم نزدیک شده . حاصل اینکه : من زندۀ وصلِ تو بودم حالا که دیگر وصلت برایم میسر نیست و من مبتلا به هجرانت گشته ام پس مرگ برایم لازم است . [ اجل = مدّتِ هر چیز / دور نمانده است = نزدیک است ]
نزدیک شد آن دَم که رقیبِ تو بگوید / دور از رُخت این خستۀ رنجور نمانده ست,وقت آن است که رقیب گوید : دور از تو آن خستۀ رنجور دیگر زنده نیست یعنی مرده است . [ نزدیک = در این بیت به معنای یقین است / دَم = وقت / دور از دَرت = این عبارت هم در مقام دعا آمده ]
صبر است مرا چارۀ هجران تو لیکن / چون صبر توان کرد که مقدور نمانده ست,چارۀ هجران تو برایم صبر است . یعنی در هجران تو به جز صبر چاره ای ندارم . اما چگونه می توانم صبر کنم که مقدور نمانده است . حاصل کلام : چارۀ هجران صبر می باشد اما برای صبر کردن مجالی نمانده است .
در هجرِ تو گر چشمِ مرا آب روان است / گو خون جگر ریز که معذور نمانده ست,در فراق تو اگر آب چشم من یعنی اشکِ چشمم تمام شود . به طریق خطاب عام می گوید : بگو خون جگر بریز که جای عذر نمانده است . یعنی برای ریختن خونِ جگر هیچ گونه جای عذری باقی نمانده است و باید ریخت .
حافظ ز غم از گریه نپرداخت به خنده / ماتم زده را داعیه سُور نمانده ست,حافظ ، از غم و غصه و گریه ، مقید خنده نشد . زیرا کسی که عزادار باشد . برای او جای شادی و سرور نمی ماند . یعنی برای حافظ ، باعثِ سرور نمانده است .  یعنی حافظ از کثرت غم و غصه در حکم ماتم زده ای است که هیچگونه شادی و سرور برای او مفهوم ندارد . [ نپرداخت = مقید نشد / ماتم زده = عزادار / داعیه = باعث / سور = جشن ، در اینجا یعنی شادی ]
بیا که قصرِ اَمل سخت سست بنیاد است / بیار باده که بنیادِ عُمر بر باد است,بیا که قصر آرزو و امید ، بسیار سست بنیاد است . نقداََ باده بیار که پایه و اساس عمر بر باد است . یعنی داشتن آرزوهای طولانی و نامحدود و پیوسته به فکر آینده با حیرت و تشویش روزگار گذراندن بی فایده است . زیرا به این عمرهای کوتاه اعتماد نیست .پس باده بیار تا نقد را از دست ندهیم و از فرصت موجود استفاده نماییم و خوش باشیم زیرا در عالَم ، خلود و بقا نیست . [ سخت = در لغت به معنی محکم است ولی در اینجا به معنی زیاده آمده / سست = بی دوام و غیر محکم / بنیاد = پایه و اساس ]
غلامِ همتِ آنم که زیرِ چرخِ کبود / ز هر چه رنگِ تعلق پذیرد آزاد است,بندۀ همتِ آن کس هستم که در زیر این گنبد نیلی از هر چیزی که رنگِ تعلّق پذیرد آزاد است . یعنی هر چیزی از امور دنیوی که قابل تعلّق است پابند و علاقمندش نباشد . من غلام و بندۀ یک همچو شخص هستم . [ غلام = بنده و چاکر / کبود = رنگِ آبی مایل به نیلی / آزاد = حُر ، مقابل بنده ]
چه گویمت که به میخانه دوش مست و خراب / سروشِ عالمِ غیبم چه مژده ها داد است,چه بگویمت که دیشب در میخانه در حالی که مستِ لایعقل بودم . فرشته عالَمِ غیب به من چه مژده ها داده است . مضمون مژده دو بیت بعدی است . [ مست خراب = مست لایعقل / سروش = فرشته / مژده ها = جمع مژده به معنی نویدها ]
که ای بلند نظرشاهبازِ سدره نشین / نشیمن تو نه این کنجِ محنت آباد است,مژده داد : ای سدره نشینِ شاهبازِ عالی نظر ، کنج این محنت آباد جایگاهِ تو نیست . یعنی این مقامِ سفلی لایق شأنِ تو نیست یا شایسته مقامِ تو نیست . [ سدره = مراد سدرهالمنتهی است / نشیمن = جایگاه و نیز محلی را که پرندگان و سایر حیوانات بیتوته می کنند / محنت آباد = صیغه مبالغه است به معنی جایی که با محنت و خرابی آباد شده است ]
تو را ز کنگرۀ عرش می زنند صفیر / ندانمت که در این دامگه چه افتاد است,مژده داد : از کنگرۀ عرش خطاب به تو صدا می زنند که در این دامگاهِ دنیا به تو چه رسیده است . یعنی مقامِ تو مقامِ ارواحِ قدس است و تو را به آن مقام دعوت می کنند و می گویند : نمی دانیم در این عالَمِ صغری چه چیز موجب شده که این قدر تثبت و تعلق خاطر نسبت به این عالَم پیدا کرده ای . مژده های سروش عالَمِ غیب همینجا تمام می شود . [ کنگره = نردۀ آهنی است که برای جلوگیری از افتادن به دورِ مناره و پل و حصار می کشند /  عرش = در لغت به معنی سقف است ولی در اصطلاح به فلکِ نهم عرش گویند که به آن فلک الافلاک و فلک اعظم نیز گویند / صفیر = آواز مرغ است / دامگه = مخفف دامگاه یعنی محلی که دام گسترده می شود ]
نصیحتی کنمت یاد گیر و در عمل آر / که این حدیث ز پیرِ طریقتم یاد است,به محضِ تمام شدن مژده های عالَمِ غیب ، خواجه می فرماید : پندی می دهمت آن را از من یاد بگیر و به مرحلۀ عمل آر که من این نصیحت را از پیرِ طریقت به خاطر دارم . یعنی من آن را حفظ کردم و به مرحلۀ عمل آوردم . پس تو هم حفظش کن و به آن عمل کُن . مضمونِ نصیحت بیت بعد است .
مجو درستی عهد از جهانِ سست نهاد / که این عجوز عروس هزار داماد است,از این جهانِ بی اعتبار و فرومایه انتظار وفا و نکوعهدی نداشته باش زیرا که این عجوز ، عروس هزار داماد است . حاصل کلام اینکه : اگر چند روزی دنیا بر وفق مرادت باشد و به مقتضای میلت بچرخد . تصور می کنی که با تو عهد و پیمان بسته است که همیشه بر وفق دلخواهِ تو باشد . هرگز به عهد و پیمان او اعتماد مکن که سخت بد عهد و بی اعتبار است و فرومایه . زیرا که این عجوزۀ مکارۀ غداره به نکاح هزاران دامادِ چون تو درآمده و عروسش شده اما در عقد و نکاحِ هیچیک قرار نگرفته است . [ عجوزه = زن خیلی پیر / نهاد = خلقت و طبیعت ]
غم جهان مخور و پند من مبر از یاد / که این لطیفۀ عشقم ز رهروی یاد است,غم دنیا را مخور و نصیحت مرا از خاطرت زائل مکن . زیرا این لطیفۀ عشق را من از یک سالک به خاطر دارم . مراد از لطیفۀ عشق ، مضمونِ بیت بعدی است . [ رهرو = سالک ]
رضا به داده بده وز جبین گره بگشای / که بر من و تو درِ اختیار نگشاد است,به آنچه به تو داده شده راضی باش و گره پیشانی را هم باز کن زیرا به روی من و تو درِ اختیار باز نشده است . یعنی آنچه خداوند به تو داده راضی و قانع باش و از ناسازگاری روزگار ، گره بر ابرو و پیشانی مفکن .زیرا زمام اختیار را به دست من و تو نداده اند . بلکه اختیار در دستِ خداوند است و هر چه در روزِ ازل تقدیر کرده همان خواهد شد . پس غم و غصه فایده ندارد . [ داده = در این بیت به معنای داده شده / جبین = دو طرف پیشانی که به سرِ زلف می رسد / گره = در لغت به معنی عِقد است ولی در اصطلاح به چینِ ابرو اطلاق می شود ]
نشان عهد و وفا نیست در تبسم گُل / بنال بلبل بی دل که جای فریاد است,در تبسمِ گل یعنی در شکفتن گل نشانۀ عهد و وفا نیست . پس ای بلبلِ عاشق بنال که جای فریاد و فغان است . یعنی گل که معشوقۀ تو است عهد و وفا ندارد و بلکه سریع الزوال هم هست و پنج شش روز بیش عمر نمی کند و به دنبالِ این وصال بسیار کوتاه ، هجران و فراق یک ساله است . واقعاََ جایِ نالیدن است پس بنال . [ تبسم = لبخند زدن / تبسمِ گُل = شکفتن گل ]
حسد چه می بری ای سست نظم بر حافظ / قبولِ خاطر و لطف سخن خداداد است,ای سست نظم ، به نظمِ حافظ حسد می ورزی . یقین بدان که در سرودن شعر خوب و محکم جرم و جنایتی متوجه او نمی شود . بلکه سخن لطیف و حُسنِ اثرش در خاطرها یک موهبتِ الهی است . یعنی هر چیز خوب را خدا می دهد . به من هم این قریحه و ذوق را خدا داده است . [ حسد = زوال نعمت کسی را خواستن / خداداد = عطیه خدایی ]
تا سرِ زلفِ تو در دستِ نسیم افتادست / دلِ سودا زده از غصه دو نیم افتادست,خطاب به معشوق می گوید : از وقتی که سرِ زلفِ تو به دست نسیم افتاده ، دلِ دیوانه از رشک دوپاره شده یعنی از وقتی که نسیم ، دست به زلفانت زده و آنها را پریشان و پراکنده کرده است . دلِ دیوانه از رشک و حسد و قساوت پاره پاره شده . [ نسیم = باد ملایم و معطر / سودا = یکی از چهار خلط است که وقتی بر طبیعت غالب شود منجر به جنون می گردد . مراد همان سوداوی است که مجازاََ سودا زده گفته است / دو نیم = دو نصفه ]
چشمِ جادوی تو خود عین سوادِ سحرست / لیکن این هست که این نسخه سقیم افتادست,چشمِ جادوگرِ تو عیناََ مسودۀ سِحر است . یعنی هر سِحر که هست در آن تسوید شده و ثابت است اما این قدر هست که این مسوده سقیم واقع شده یعنی چشمت نسخۀ سِحر است اما صحیح نیست . یعنی نسخه مطابق اصل نیست بلکه عوضی است . حاص کلام این است که : چشمِ جادوگر و سیاهِ تو در عینِ حال خُمار هم هست . [ جادو = جادوگر ، سحاره / سواد سِحر = مسودۀ سِحری که انواع در آن تسویده شده است / سقیم = به دو معنا بکار رفته یکی به معنای بیمار و یکی هم به معنای عوضی ، نسبت به چشم بیمار است و نسبت به مسوده ، عوضی است ]
در خمِ زلفِ تو آن خالِ سیه دانی چیست  / نقطۀ دوده که در حلقۀ جیم افتادست,مصراع اول سوال است و مصراع دوم ، جواب آن : در چین و شکن زلفِ تو ، آن خالِ سیاه چیست ؟ نقطه مرکب است که در حلقه جیم واقع شده . یعنی خالی که در خمِ زلفِ جانان واقع شده ، شباهتِ کامل دارد به نقطه ای که در وسطِ دایره حرف «ج» باشد . [ خَم = انحنا / دوده = مرکب ]
زلفِ مشکین تو در گلشنِ فردوسِ عِذار / چیست طاووس که در باغِ نعیم افتادست,زلفِ مشکینِ تو در عذار چون گلشن فردوست چیست ؟ طاووسِی که در باغِ بهشت است . زلفِ مشکین را به طاووس و عذار دوست را به باغِ بهشت تشبیه کرده است . [ فردوس = بُستان است و نامِ باغی در بهشت ولی در این بیت به معنی بهشت است / طاووس = مرغی است مشهور به شئامت ]
دلِ من در هوسِ روی تو ای مونسِ جان / خاک راهی ست که در دستِ نسیم افتادست,ای مونسِ جان ، دلِ من از هوسِ بوی تو ، همدمش خاکِ راهی است که در پای نسیمِ باغ افتاده است . یعنی ای مونسِ جان ، دلِ من از حسرت و آرزوی تو به خاکِ راهی شبیه است که باد ، آن را یک دَم در جایی آرام نمی گذارد .
همچو گرد این تنِ خاکی نتواند برخاست / از سرِ کوی تو ز آن رو که عظیم افتادست,این تنِ خاکی حتی قادر نیست چون گرد از زمین بلند شود از آن جهت که محکم افتاده است . حاصلِ کلام اینکه : این تن چون خاکِ ثقیل ، قادر نیست از سرِ کویت بلند شود زیرا که سخت محکم افتاده است . [ به جهت ضرورتِ قافیه «عظیم» را به جای «محکم» بکار برده است ]
سایۀ قدِ تو بر قالبم ای عیسی دَم / عکسِ روحی ست که بر عظمِ رمیم افتادست,سایۀ قامت تو بر روی وجودِ من ، ای عیسی نَفَس ، عکس روحی است که به روی استخوانِ پوسیده افتاده است . خواجه ، وجودِ شریفِ خود را به استخوانِ پوسیده و سایۀ قامتِ جانان را به عکسِ روح تشبیه کرده و از این تشبیه لازم می آید که وجودِ جانان ، روح باشد و مرادش از ذکرِ نامِ حضرت عیسی (ع) احیای اموات توسط آن حضرت می باشد . [ عظم = استخوان / رمیم = پوسیده / عظمِ رمیم = استخوان پوسیده / یکی از معجزاتِ حضرت عیسی (ع) احیای اموات بوده است ]
آن که جز کعبه مقامش نبُد از یادِ لبت / بر درِ میکده دیدم که مقیم افتادست,آن کس که غیر از کعبه مقامی نداشت . از ذکرِ لبِ تو دیدم که مقیمِ میخانه گشته . یعنی آن که از کمالِ زهد و صلاح ، تمام اوقات و ساعتش در مساجد و عبادتگاهها می گذشت . حالا از ذکرِ لبت دیدم که مجاور و مقیم میخانه گشته است .
حافظِ گمشده را با غمت ای یارِ عزیز / اتحادی ست که در عهدِ قدیم افتادست,ای یارِ عزیز ، حافظِ گمشده با غمت اتحادی دارد که از عهدِ قدیم بسته است . یعنی کشیدنِ غمِ تو برایش از روزِ اول مقدّر شده است و به اختیار خودش نیست .
برو بکارِ خود ای واعظ این چه فریاد است / مرا فتاده دل از ره تو را چه افتاد است,برو به کار خودت ای واعظ ، به من نصیحت کردن و سرم داد زدن برای چیست ؟ من دلباخته ام و این دل من است که از نظم و انتظام خارج شده یعنی حال عادی و طبیعی خود را از دست داده است . به تو چه رسیده است که این همه ملامتم می کنی و فریاد به سرم می زنی . از عاشقی و رسوایی من به تو چه زیانی می رسد و از این کار چه زحمتی به تو می رسد .
میانِ او که خدا آفریده است از هیچ / دقیقه ای است که هیچ آفریده مگشاد است,میان او که حق تعالی آن را از هیچ آفریده است . مسئله ای مشکل است که هیج مخلوقی از خلائق آن را فتح نکرده است . [ میان = کمر و وسط هر چیزی اما در اینجا منظور کمر است / دقیقه = یک شصتم ساعت است اما در اینجا عبارت از مسئلۀ مشکل می باشد / نگشادست = باز نکرده است ]
به کام تا نرساند مرا لبش چون نای  / نصیحتِ همه عالم به گوشِ من باد است,مادام که لب جانان مرا به کام چون نای نرساند . نصیحت تمام مردم دنیا در گوشم چون باد است . یعنی مادام که وصلت جانان برایم میسر نشود هر نوع پند و نصیحت در راه عشق موثر نمی شود . [ کام = در اینجا به معنی مراد آمده است ]
گدای کوی تو از بهشتِ خلد مستغی ست/ اسیر عشقِ تو از هر دو عالم آزاد است,گدای محلۀ تو از هشت خلد یا از هشت بهشت بی نیاز است و اسیر بندِ تو ، یعنی گرفتار زلفِ تو از دو عالم آزاد است . [ آزاد = حُر / گدا = فقیر و مفلس ]
اگر چه مستی عشقم خراب کرد ولی / اساسِ هستی من ز آن خراب آباد است,اگر چه مستی عشق و سرخوشی آن خرابم کرد . اما بنیاد وجودِ من از آن خرابی ، آباد است . یعنی خرابی از عشق در حقیقت معموری است . [ اساس = بنیاد و پایه / آباد = معمور ، تازه و باطراوت ]
دلا منال ز بیداد و جورِ یار که یار / تو را نصیب همین کرد و این از آن داد است,ای دل از جور و ستم یار ناله مکن . زیرا که یار همین را نصیب تو کرده است و این خود از یار ، عدل محض است . با این که یار همین را نصیب تو کرده است و این را داده است . مراد این است ، هر چه یار به تو داده است چه عدل و چه ظلم ، آن عطیه محض و احسان است و شکایت از آن جایز نیست . [ بیداد = ظلم / در عبارت « و این داد است » جایز است دو معنا داشته باشد یکی به معنای عدل و دوم به معنای «داده» که «ها» رسمی آن حذف شده است ]
برو فسانه مخوان و فسون مَدَم حافظ / کزین فسانه و افسون مرا بسی یاد است,برو ای حافظ ، افسانه های زائد مخوان و شعبده بازی در نیاور و افسون مَدَم یعنی به کارهای غیر ضروری مرتکب مشو . زیرا از این قبیل افسانه و افسون در خاطرم بسیار است . [ فسانه = مخفف افسانه است / فسون = مخفف افسون به معنای حیله و مکر و در اینجا به معنی زیر لب خواندن است ]
رواقِ منظرِ چشمِ من آشیانۀ تست / کرم نما و فرود آ که خانه خانۀ تست,رواق و منظر چشم من ، مکان و قرارگاه تو است . پس حالا کرم کن و روی چشم من قرار بگیر که خانه ، خانۀ تو است . یعنی چشمم غیر از تو به کسی نگاه نمی کند و به جز تو کسی را قبول ندارد . پس ایوان تو و مسند تو شده است و از قرارگاه خود به جایی دیگر مرو . [ رواق = طاق نمای جلو خانه ، چارطاق بزرگ / منظر = محل نگاه و نظر کردن / آشیانه = لانه پرندگان / فرود آ = در اینجا یعنی روی چشم من قرار بگیر ]
به لطفِ خال و خط از عارفان ربُودی دل / لطیفه های عجب زیر دام و دانۀ تست,با لطافت خال و خط ، دل عارفان و عاشقان را ربودی . لطیف های عجیب زیر دام و دانۀ تو است . یعنی برای شکار عارفان و عاشقان ، آن خالِ لطیف را دانه و آن خطِ زیبا را دام قرار داده ای .
دلت به وصل گل ای بلبلِ صبا خوش باد / که در چمن همه گلبانگِ عاشقانۀ تست,ای بلبل سحری ، دلت به به وصل گل خوش باد . یعنی وصال گل برایت مهیا باشد . زیرا در چمن تمام اصوات عاشقانه و ترنمات از تو است . غیر از تو از کسی چنین ناله های سوزناک و دردناک و موثر شنیده نشده است . یعنی کسی چنین ناله ها را ندارد و هیچ کس غیر از نغمات تو به آواز دیگر گوش نمی دهد . خلاصه آوازِ دیگران نسبت به صوت تو هیچ است .
علاج ضعفِ دلِ ما به لب حوالت کن/ که این مُفرحِ یاقوت در خزانۀ تست,درمان و چارۀ دل ما را با لبت کن . زیرا آن معجون مفرح که از جوهر یاقوت حاصل شده مخصوص خزینۀ شاهانۀ تو است و غیر از تو پیشِ کسی پیدا نمی شود .
به تن مقصرم از دولتِ ملازمتت / ولی خلاصه جان خاکِ آستانۀ تست,اگر چه از عزت و سعادت ملازمت در دولتت به علت ضعف جسمانی و بیماری عاجزم و مقصر . ولی جان پاک و خالص ، خاک آستانه تو است . یعنی اگر چه من مانند سایر عشاق که ملازم آن آستان اند ، به پاهایشان ثقلت و مضایقه داده و گستاخانه در پیشگاه کبریا ظاهر می شوند ، نیستم و به حضورت نمی رسم اما جان و دل ، آنی از ملازمت خاک آن آستانۀ کیمیا آثار فراغت ندارد . [ مراد از تقصیر ، عجز است ]  
من آن نیم که دهم نقدِ دل به هر شوخی / درِ خزانه به مُهرِ تو و نشانۀ تست,من آدمی نیستم که دل پاک و خالص خود را به هر شوخ و شنگی دهم . بلکه در خزانۀ دل با مُهر و نشانِ تو ممهور شده . زیرا درون و بیرون آن را تو تصرف کرده ای و در اختیار تو است . خلاصه، دل در برابر کسی کوچک نمی شود و غلام کسی هم نمی شود مگر در برابر شاهی عالی مقام چون تو ، زیرا دل طالب عالی جناب است .
تو خود چه لعبتی ای شهسوارِ شیرین کار / که توسنی چو فلک رامِ تازیانۀ تست,ای شهسوار شیرین و لذت بخش تو چه وجود شریف و چابک و چالاکی ، که فلک چون اسب وحشی ، رام و مطیع تازیانۀ تو شده و سرکشی نمی کند . یعنی در تو قدرتی هست که فلک را هم مسخر کرده ای . [ لعبت = در اینجا به معنای چابک و چالاک می باشد / شهسوار = پادشاهی که سوار اسب است / توسن = وحشی ]
چه جای من که بلغزد سپهرِ شعبده باز / از این حیل که در انبانۀ بهانۀ تست,تنها من نیستم که گول فریب تو را می خورم بلکه فلکِ حیله باز و حقه باز از این حیله های رنگارنگ که در انبانۀ بهانه تو است می لغزد و می افتد . یعنی در فریب دادن عشاق ، تو به قدری مکاری و غداری که فلک با این همه حیله بازی و عیاری فریب تو را می خورد . پس چه برسد به عشاق بیچاره . [ شعبده باز = حقه باز و چشم بند / سپهر = فلک / حیل = جمع حیله / انبانه = کیسه چرمی از چرم خام ]
سرودِ مجلست اکنون فلک برقص آرد / که شعر حافظ شیرین سخن ترانۀ تست,آواز تو در مجلس ، فلک را برقص در می آورد . زیرا ترنمات سخنان شیرین و لذیذ ، شعر شیرین حافظ است . حاصل مطلب اینکه ، تو که در مجلس ، شعر حافظ را به نغمه و تونم در می آوری . آوازت فلک را به رقص در می آورد . زیرا آن آواز تو از دو چیزِ شیرین و مطبوع ترکیب یافته . یکی دهان لذیذت و دومی شعر شیرین حافظ .
خلوت گزیده را به تماشا چه حاجت است / چون کوی دوست هست به صحرا چه حاجت است,کسی که تنهایی را اختیار کرده چه احتیاج به تماشا دارد . وقتی که محلۀ جانان هست چه احتیاج به رفتن صحرا دارد . مراد از خلوت ، کوی جانان است . [ خلوت = تنهایی . گزیده = اختیار کرده ]
جانا به حاجتی که ترا هست با خدا / کآخر دمی بپُرس که ما را چه حاجت است,ای جانان محضِ برآورده شدن آن حاجتی که از خدا می طلبی ، یک کلام از حاجتِ ما بپرس . یعنی سوال کن که شما چه حاجتی داری . تو از خدا امیدی داری ، برای برآورده شدن آن امید و آرزویت از احتیاج ما سوال کن . حاصل سخن : اگر تو حاجتِ ما را حاصل کنی ، قاضی الحاجات هم حاجت و مراد تو را قضا می کند .
ای پادشاهِ حُسن خدا را بسوختیم / آخر سوال کن که گدا را چه حاجت است,ای پادشاه حُسن ما سوختیم . محضِ رضای خدا از گدا بپرس که چه احتیاج دارید . یا به حقِ خدا سوختیم ، سوال کن که چه حاجت دارید .
اربابِ حاجتیم و زبان سوال نیست / در حضرتِ کریم تمنّا چه حاجت است,ما ارباب حاجتیم . یا حاجتمندانیم اما زبان سوال نداریم . یعنی قدرت تقاضا نداریم و زبان مان نمی آید که گدایی کنیم . زیرا در حضور کریم احتیاج به تمنای چیزی نیست . یعنی بدون عرض حاجت کریم خود ، اظهار کرامت می کند . [ ارباب = جمع رب است و به صاحب هر چیز رب گویند و اسم ذات باری تعالی هم هست و اطلاقش به غیر جایز نیست مگر با اضافه مانند رب حاجت . حضرت = نزدیکی . کریم = جوانمرد . تمنا = آرزو ]
محتاج قصّه نیست گرت قصدِ خون ماست / چون رخت از آنِ تُست به یغما چه حاجت است,اگر قصدت جان ما است احتیاج به قصه های طولانی و تأویلات مفصل نیست . هر چه منظورت هست کوتاهی مکن . وقتی اسباب و متاع مال تو است به یغما چه حاجت است . یعنی در حین قصد جان ما به بعضی تاویلات و حکایت ارتکاب شد که عیناََ اخذ اموال و اسباب خودت به طریق یغما است . زیرا این جان و دل مالِ تو است پس در حین قصد به آن تردد لازم نیست . همان حکمت را بلادرنگ در باره جان اجرا کن . [ رخت = اسباب و متاع . از آنِ تو = مال تو ]
جامِ جهان نماست ضمیرِ مُنیر دوست / اظهارِ احتیاج خود آنجا چه حاجت است,ضمیر منیر دوست جام جهان نما است یعنی آشکار و نهان جهان را به خودش نشان می دهد . پس در اینصورت احتیاج نیست که شخص تقاضای خود را اظهار نموده و عرض حاجت نماید . یعنی تحصیل حاصل است . [ جام جهان نما = نماینده جهان ، به آن گیتی نما و عالم نما هم گویند ، آن قدحی است که سلاظین ملوک ماضیه توارثاََ مالکش می شدند و تمام امور عالم را از عدل و ظلم و نظم و انتظام در آن جا تماشا می کردند . ضمیر = دل .
آن شد که بارِ منّتِ ملّاح بُردمی / گوهر چو دست داد به دریا چه حاجت است,آن حال گذشت که بار منت ملاح را می کشیدیم یعنی به من منت ها می گذاشت . وقتی با کشتی اش در دریا در جستجوی گوهر بودم . حالا دیگر گوهر به دستم رسید و از این به بعد احتیاج به دریا ندارم که محتاج کشتی شوم و بارِ منت ملاح را بکشم . [ بار = در اینجا به معنای باری است که حمل می شود . ملاح = کشتیبان و راهنمای کشتی . چو دست داد = مالک شدیم ] _ در این بیت کوی جانان به دریا تشبیه شده و در ضمیر خود برای آن دریا ، یک کشتی و یک کشتیبان استعاره نموده است . با این تفسیر که کشتیبان به معنای حارس ، یعنی پاسبان محله و کشتی به منزله اذن و اجازه آن نگهبان است . یعنی وقتی رفت و آمد با اجازه او باشد . با نهایت امنیت صورت می گیرد . و مراد از گوهر ، وصلت جانان یا خودِ جانان است . حاصل این که ، شاعر می گوید : وصلت جانان سبب بود که بار منت ملاح را می کشیدیم . حالا که وصلت جانان دست داده ، پس از این به بعد ملازمت کوی او را به عهده می گیریم و از کشیدن بارِ منت پاسبان راحت می شویم .
ای مدّعی برو که مرا با تو کار نیست / احباب حاضرند به اعدا چه حاجت است,ای مدعی برو که من با تو کاری ندارم . حاضران دوستان اند . یعنی وقتی دوستان حاضر باشند به دشمنان چه حاجت . [ مدعی = در اینجا به معنی دشمن است . اعداء = جمع عدو است به معنی دشمنان ]
ای عاشقِ گدا چو لبِ روح بخشِ یار / میداندت وظیفه تقاضا چه حاجت است,ای عاشق گدا وقتی لب جانبخش یار وظیفه تو را می داند به تقاضا چه حاجت . اِسناد دانش ، به لب مجازی است . گویا که عاشق از لب جانان بوسه تقاضا می کرده که بنابر آن گوید : وقتی لب جانان وظیفه تو را می داند پس حاجت به الحاح و ابرام نیست . [ گدا = فاقد اسباب و وسایل مادی ]
حافظ تو ختم کن که هُنر خود عیان شود / با مدّعی نزاع و محاکا چه حاجت است,ای حافظ تو سخنت را ختم کن یعنی تطویل کلام مکن . البته که هنر ظاهر می شود هر کجا باشد . پس با ودعی به نزاع و جدال و محاکا چه احتیاج . یعنی بحث و جدال با مدعی امر زائد است . زیرا فضل و کمال تو چون خورشید آشکار است و بر کسی پوشیده نیست . بگذار مدعی هر چه می خواهد بگوید .
خدا چو صورتِ ابرویِ دلگشایِ تو بست / گشاد کارِ من اندر کرشمه های تو بست,حق تعالی که صورت ابروان دلگشای تو را بست . یعنی ابروان تو را مقوس و دلگشای نقش کرد . گشایش کار مرا به کرشمه های تو تعلق داد . یعنی منظور خدا از آفریدن ابروان کمانی تو و نقش آنها ، مربوط ساختن گشایش کار من به اشارت و التفات آنهاست . همین که حق تعالی به بنده ای نظر و التفات داشت . برای حل هر کارش ، فتحِ بابی میسر می سازد . [ دلگشای = باعث سرور خاطر . گشاد = فتح باب . کرشمه = اشاره چشم و ابرو ]
مرا و سروِ چمن را به خاک راه نشاند / زمانه تا قصبِ نرگس قبایِ تو بست,زمانه از وقتی که بندِ قبای نرگس تو را بست مرا و سرو چمن را به خاک راه نشاند یعنی بی اختیار کرد و در حیرت گذاشت . خلاصه از وقتی که زمانه این کار را کرد . ما را چون مجانین خاک نشین کرد . یا خود آرام و قرار دل من و مرغ چمن را که مراد بلبل است سلب کرد . یعنی دیگر برای ما صبر و تحمل باقی نگذاشت از وقتی که این کار را کرد زیرا که طبق عادت آنها این نوع لباس به اهلش فوق العاده می زیبد و روی هر بیننده اثر می گذارد . [ نشاندن = به معنی کاشتن است که در این بیت در مورد سرو ، همین معنی را دارد ولی در مورد خودش «مرا» به معنی به خاک سیاه نشاندن است . نرگسین قبا = یک نوع لباس است ] توضیحی در مورد قبای نرگسی : قریب چهل سال پیش ، از این نوع لباس تنِ یکی از بیگ زادگان گرجی دیدم در ارز روم ، از یکی از نوکرانش سوال کردم به این نوع لباس چه گویند ؟ گفت : به این قبای نرگسی گویند . قبای نرگسی ، کمربند مخصوص به خود دارد که از داخل خود لباس رد می شود . تقریباََ مثل بندِ شلوارهای قدیم که از لیفۀ شلوار رد می شد ، و دو سر کمربند مذکور گاهی با گلابتون و گاهی با ابریشم تزیین می شود . به این کمربند «قصب» گویند و زینت قبای مذکور با این کمربند است . و دلیل این که این قبا را نرگس گفته اند این است که یقه آن کنگره ای بوده مانند دور گلبرگ های نرگس .
ز کارِ ما و دلِ غنچه صد گره بگشود / نسیمِ گَل چو دل اندر پیِ هوای تو بست,از کار ما و از دلِ غنچه صد گره گشوده شد از وقتی که نسیم ، دل به تو داد . یعنی نسیم در این دلبستگی به تو دو کار می کند . یکی این که از کوی جانان می وزد و این خود سبب گشایش و حل هر کار مشکل ما می شود . و دیگر این که ، گره دل غنچه را باز می کند و به صورت گل شکفته می شود . نقش غنچه به شکل گره است همین که نسیم آن را باز کرد ، گل شدنش لازم می آید . حاصل کلام این که ، از وقتی که نسیم گل علاقه به تو پیدا کرده و عاشقت گشته ، گاه و بیگاه گذرش از محل تو ضروی است . این است که از کار مشکل ما و از غنچه صد گره باز می شود . [ گره = در اینجا به معنی کار مشکل ]
مرا به بندِ تو دورانِ چرخ راضی کرد / ولی چه سود که سررشته در رضایِ تو بست,دوران فلک مرا به بندگی و حبس تو راضی کرد . اما چه فایده که غایت امر و نهایت کار را به رضای تو بست . یعنی رضای فلک و رضای من فایده ندارد تا تو راضی نباشی . حاصل این که ، به بندگی و قید من ، تو که راضی می شوی مراد حاصل می شود والّا رضایت من و چرخ اعتبار ندارد و اگر سرِ رشته یعنی اختیار در دست من بود هرگز رهایی از بندت را نمی خواستم . [ بند = در اینجا به معنی بندگی است . سررشته = اصطلاحاََ نهایت کار را گویند ]
چو نافه بر دلِ مسکینِ من گره مفکن / که عهد با سرِ زلفِ گره گشای تو بست,به دل مسکین من چون نافه گره مزن . یعنی مرا چون نافه تنگدل و خونین جگر مکن . زیرا دلم با سرِ زلفِ گره گشایت عهد و پیمان بسته و قول و قرار گذاشته که دائم در قید و بند آن باشد . [ نافه = ناف مشک است چون در ابتدا به صورتِ گره بود از آن جهت گره گفته اند . گره مفکن = تنگدل مکن ]
تو خود وصالِ دگر بودی ای نسیم وصال / خطا نگر که دل امید در وفایِ تو بست,ای نسیمِ وصال ، تو خود حیات و روح دیگری بوده ای . یعنی محبوبه و جانان کس دیگری بوده ای . دل ندانست که تو حیات افزا و صفا بخش غیر هستی . پس به وفای تو امید بست و طمع وصل تو را داشت . این خود خطای محض بوده است . [ حیات دگر = حیات و روح کس دیگر ]
ز دستِ جورِ تو گفتم ز شهر خواهم رفت / به خنده گفت که حافظ برو که پای تو بست,به جانان گفتم که از دست جور و جفای تو از شهر خواهم رفت . جانان هم به خنده گفت : ای حافظ که پایت را بسته . راه بیفت و برو . یعنی نرفتن تو معلوم است پس بیهوده به من استغنا نفروش . تقریباََ این را می رساند که می گوید . « برو ببینم می توانی بروی »
آن شب قدری که گویند اهلِ خلوت امشب است / یا رب این تاثیر دولت در کدامین کوکب است,آن شبِ قدری که اهلِ خلوت از آن تعریف می کنند . همین امشب است . عجبا ، این تاثیر دولت منسوب به کدام کوکب است . [ کوکب = ستاره ] _ کانه شبی به خواجه ، وصلت جانان دست داده است که از تاثیر طالع خود تعجب کرده و می فرماید : یارب یان سعادت عظمی از تاثیر کدام ستاره است که این دولت را هرگز از طالعم امیدوتر نبودم .
تا به گیسوی تو دست ناسزایان کم رسد / هر دلی از حلقه ای در ذکر یارب یارب است ,برای اینکه دست نالایقان به گیسویت نرسد . هر دل و یا هر دلی در حلقه ای در ذکر یارب است . یعنی برای اینکه دست اغیار به گیسویت نرسد تمام دل های واقع در حلقه های گیسویت یارب یارب گفته و دست تضرع و نیاز به درگاه خداوند بلند می کنند . [ ناسزایان = جمع ناسزا به معنی نالایق . حلقه = به اجتماع دایره ای انسان و غیر انسان گویند ]
کشته چاه زنخدان توام کز هر طرف / صد هزارش گردن جان زیر طوق غبغب است,کشته و هلاک چاهِ زنخدان تو هستم . که از هر جانب گردن صد هزار جان در زیر چنبر غبغب او است . یعنی غبغب به جانان به قدری حُسن و لطاقت داده که هر بیننده اسیر و مبتلای آن می شود . [ زنخدان = زقن و چانه را گویند . طوق = چنبر . غبغب = گوشت زیر چانه که تقریباََ به شکل توپ ، گرد است و مراد از طوق غبغب ، کروی بودن غبغب است ]
شهسوار من که مه آیینه دار روی اوست / تاج خورشید بلندش خاک نعل مرکب است,شهسوار من که من آیینه دار او است . یعنی ملازم خدمتش است . تاج خورشید بلند ، خاک نعل اسب او است . یا خاک نعل اسب او ، تاج خورشید بلند است . یعنی مقام و مرتبۀ جانان به قدری بلند است و عالی که خدمتکارش ماه است و کنیزش خورشید .
عکس خوی بر عارضش بین کآفتاب گرم رو / در هوای آن عرق تا هست هر روزش تب است,بر روی پاک جانان عکس عرق را ببین . که خورشید تندرو از آرزوی این عرق هر روز تب می کند . یعنی از کمال لطافت و صفای روی جانان ، عکس عرقی که هنوز در منبعش بوده و از مسامات صورت بیرون نیامده است . در ظاهر بشره ببین که آفتاب گرم به هوای تماشای آن و در آرزوی دیدنش هر روز چون محکوم می لرزد . [ خوی = عرق . گرم رو = تندرو ]
من نخواهم کرد ترک لعل یار و جام می / زاهدان معذور داریدم که اینم مذهب است,من کسی نیستم که لب یار و جام می را ترک کنم . ای زاهدان معذورم بدارید که این است مذهب من . یعنی عمرم اینطور گذشته و به کار معتاد شده ام و ترک عادت بسیار مشکل است . [ لعل یار = مراد لب یار است ]
اندر آن ساعت که بر پشتِ صبا بندد زین / با سلیمان چون برانم من که مورم مرکب است,در میان آن سوارانی که بادِ صبا را زین کرده و سوار می شوند . مگر من می توانم با حضرت سلیمان هم عنان باشم که مرکبِ من مورچه است . یعنی صاحبان حُسن و جمال که حتی قادرند با زیبایی خود چیز غیر موجود را موجود کنند . مگر من می توانم میان آنان با جانان هم عنان باشم که در دست سرمایه ای به قدر مورچه هم ندارم .
آن که ناوک بر دل من زیر چشمی می زند / قوت جان حافظش در خنده زیر لب است,آن جانان که به دلم زیر چشمی یعنی نهانی تیر غزه می زند . غذای روح حافظ در تبسم روح است . یعنی نهانی نظر انداختن و تبسمش به روحِ حافظ حیات می بخشد . [ ناوک = تیر . زیر چشمی = نهانی . قوت جان = غذای روح . خنده زیر لب = تبسم ]
آب حیوانش ز منقار بلاغت می چکد / زاغ کلک من بنامیزد چه عالی مشرب است,بارک الله به زاغِ قلمِ من چه مشرب عالی است که از منقار بلاغتش آب حیات می چکد . غرض شاعر ، توصیف بلاغت خویش است و اسناد آن به قلم ، مجازی است . [ آب حیوان = آب حیات . منقار = دماغ پرندگان را گویند . کلک = قلم . بنامیزد = کلمه تحسین است به معنای بارک الله ]
زلفت به هزار دل به یکی تار مو ببست / راه هزار چاره گر از چارسو ببست,زلف جانان هزار دل را به یک تار موی خود گرفتار کرد و راهِ هزار چاره گر را از چهار جانب ببست . یعنی از هیچ طرف امکانی برای چاره نگذاشت . [ تار = موی و گیسو . چاره گر = چاره کننده . چارسو = چهار جانب ]
تا عاشقان به بوی نسیمش دهند جان / بگشود نافه ای و درِ آرزو ببست,برای اینکه هر کسی به امید بوی خوشی جان دهد . نافۀ زلفش را باز کرد . اما مرادِ کسی را نداد . یعنی کسی را در بر نگرفت و با بوی خوش زلفش را معطر نکرد . [ نافه = غلاف مشک را گویند . آرزو = در اینجا به معنی مراد است و درِ آرزو ببست یعنی مراد کسی را نداد ]
شیدا از آن شدم که نگارم چو ماه نو / ابرو نمود و جلوه گری کرد و رو ببست,برای آن دیوانه شدم که نگارم چو ماه نو ابروی هلالی خود را نشان داد و عرض جمال نمود و مستتر شد . یعنی گاه اظهار و گاه اخفا کردنش دیوانه ام کرد . [ شیدا = دیوانه . نگار = محبوبه . جلوه گر = عرض جمال . رو ببست = رویش را مستور کرد ]
ساقی به چند رنگ می اندر پیاله ریخت / این نقش ها نگر که چه خوش در کدو ببست,ساقی باده های رنگارنگ به پیاله ریخت و یا ، ساقی باده را با چند فن و حیله به پیاله ریخت . حالا تماشا کن این نقوش غریبه که در پیاله ظاهر شد همان نقوشی است که در کدو بسته .
یا رب چه غمزه کرد صُراحی که خون خم / با نعره های قلقلش اندر گلو ببست,عجبا ، چه نفاق و چه جرم کرد صراحی ، که خون خم با نعره ها و یا با نغمه های قلقلش در گلویش بسته شد که قادر به تکلم نیست . یعنی فقط قلقل می گوید و قادر به کلام دیگر نیست . خلاصه یک کار ناشایسته کرده است که خون خم یعنی شراب در گلویش گیر کرده همانطور که لقمۀ طعام یا شراب در گلوی انسان گیر می کند . همین است که به جز قلقل به کلام دیگر مجال ندارد . [ غمزه = اشاره چشم است ولی اینجا به معنی نفاق آمده است . صراحی = از ظروف خمر است . خم = خمره . نعره = فریاد ]
مطرب چه پرده ساخت که در پرده سماع / بر اهل وجد و حال درِ های و هو ببست,مطرب با چه نغمه به روی اهل وجد و حال که در حالت سماع بودند . درِ های و هوی را بست . یعنی فریاد و فغانشان را قطع کرد . حاصل کلام : نغمۀ مطرب به قدری به اهل وجد و حال اثر کرد که های و هوی خود را ترک کردند و به استماع نغمۀ او مشغول شدند . و یا اینکه ، مطرب در حالی که خود در پردۀ سماع بود به روی اهل وجد و حال درِ های و هوی را ببست و به نغمه سماع خود مشغول شان ساخت . [ مطرب = کسی که با ساز و آواز موجب سرور می گردد . پرده = مراد پرده های نغمات است چون عراق ، اصفهان و حجاز . ]
حافظ هر آنکه عشق نورزید و وصل خواست / احرام طوف کعبۀ دل بی وضو ببست,ای حافظ ، هر آن کس که بدون عاشق شدن طالب وصل ، و بدون تحمل رنج و محن و غموم عشق ، راغب وصل گشت . برای طواف کعبۀ دل ، احرام را بی وضو بست . یعنی دل که بیت الله می باشد و نیت به زیارت آن بدون طهارت بی حاصل است . پس بدون کشیدن درد و غم عشق ، طالب وصلت جانان بودن هم بی نتیجه می باشد . [ نورزید = فعل ماضی از مصدر ورزیدن . طوف = گشتن به دور چیزی ]
ما را ز خیال تو چه پروای شراب است / خم گو سَرِ خود گیر که خمخانه خراب است,با وجود فکر و خیال تو ، ما دیگر فراغت نمی یابیم که به شراب خوردن بپردازیم . یعنی تا خیالت هست . فراغت از آن و باده نوشیدن برای مان میسّر نیست . پس حالا که این طور است به خم بگو : سرِ خود را محکم گیرد که خمخانه خراب است . زیرا کسی از ما به آنجا نمی رود . [ پروا = فراغت . سرِ خود گیر = یعنی به فکر خود باش ، خواجه خطاب به خم می گوید «سرِ خود گیر» زیرا شراب گیران ، وقتی شراب را در خمره ها می ریختند . یک خشتِ بزرگ بر سر خم نهاده و روی آن را با گِل اندود می کنند تا هنگام جوش آمدن سر نرود و بیرون نریزد . پس خواجه به خم می گوید : آن خشت را از سرِ خود برندار . زیرا ما از خیال جانان فراغتی نمی یابیم که متوجه تو باشیم . و مراد از گفتن خمخانه خراب است ، یعنی ما که دیگر باده نمی نوشیم . پس خرابیِ خمخانه خالی ضروری است ]
گر خمر بهشت است بریزید که بی دوست / هر شربت عذبم که دهی عین عذاب است,اگر خمر بهشتی هم باشد بریزید دور که بی دوست هر نوع شربت شیرین برایم عین عذاب است . یعنی در مجلسی که دوست نباشد اگر در آن جا شراب بهشتی هم موجود باشد . بریزید بیرون زیرا بدون او هر شربت شیرین و گوارا که دهی ، سمِ هلاهل و زهرِ زقوم است . [ عذب = لذیذ ]
افسوس که شد دلبر و در دیده گریان / تحریر خیال خط او نقش بر آب است,حیف که جانان رفت در حالیکه تحریر خیالِ خطِ او در دیدۀ گریان نقش برآب است . یعنی بعد از رفتن جانان ، ترسیم خط او در دیدۀ اشکبار چون نقش کردن بر آب است . حاصل کلام : دیدۀ گریان منبع آب است پس تحریر بر روی آن چون تحریر بر آب است . [ افسوس = دریغ و حیف . شد = رفت . تحریر = نوشتن ] _ نکته حساس بیت در اینجاست . یعنی تصویرِ خیال خط جانان در چشم چه فایده دارد وقتی که خودش در برابر چشم نباشد . به خصوص که تحریر بر آب محال است .
بیدار شو ای دیده که ایمن نتوان بود / زین سیل دمادم که در این منزل خواب است,ای دیده بیدار شو و غافل مشو که ایمن نتوان بود . یعنی مطمئن و آسوده بودن جایز نیست از این سیل های پی در پی در این چشم که منزل خواب است . یعنی چشمت را باز کن و غافل مباش از این سیل هایی که از این دو چشم می جوشد و جاری می شود . مبادا که تو را غافلگیر کرده و همراه خود ببرد . [ دیده = در لغت به معنای مردمک چشم است ولی معمولا به معنی خودِ چشم بکار می رود . ایمن = امین . سیل دمادم = سیل متعاقب . منزل خواب = چشم است که در حقیقت خواب بدانجا وارد می شود ]
معشوق عیان می گذرد بر تو ولیکن / اغیار همی بیند از آن بسته نقاب است,معشوقه از نزد تو آشکار می گذرد اما چون ممکن است اغیار ببینندش ، از آن جهت نقاب زده است . حاصل کلام اینکه ، جانان نسبت به تو استغنا ندارد و مِن بابِ اعراض از تو نقاب نمی زند . بلکه برای احتراز رقبا و پوشاندن صورت از آنان نفاب زده است . [ نقاب = روبند را گویند ]
گل بر رخ رنگین تو تا لطف عرق دید / در آتش شوق از غم دل غرق گلاب است,خطاب به جانان می فرماید : گُل همین که در رُخِ رنگین تو لطافت و صفای عرق را دید از آتش حسد از غمِ دل غرق گلاب شد . یعنی از رشک و حسد ، آتشی در گُل پیدا می شود که از حرارت آن مستغرق به گلاب است . مراد این است که گلاب ، عرق گل است که از حرارت آتش رشک حاصل می شود .
سبز است در و دشت بیا تا نگذاریم / دست از سرِ آبی که جهان جمله سراب است,دشت و کوه سبز شد یعنی همه جا سبز و خرم است . بیا تا از فرصت استفاده نماییم و هیچ سرابی را از دست ندهیم که جهان جمله سراب است . یعنی فانی محض است و بقا ندارد . حاصل کلام : تمام دنیا یعنی عناصر و افلاک مثالِ سراب است که در حقیقت یک نیستِ هست نما است . یعنی خیالی است که از دور مرئی است اما همینکه به طرفش رفتی در جایی که آن هیبت را از دور می دیدی چیزی نمی یابی . و یا اینکه بیا سرابی بدست آریم یعنی در کنار آبی ، باده نوشی را از دست ندهیم . همیشه باده بنوشیم که دنیا وفا ندارد . همان خواب و خیال است مانند سراب که هیچ اعتمادی به آن نیست . [ مراد از سراب ، ظرف خمر است یعنی خمره ]
در کنج دماغم مطلب جای نصیحت / کاین گوشه پر از زمزمۀ چنگ و رباب است,در کنجِ سرِ من جایی برای نصیحت مَطَلَب . زیرا این گوشه یعنی «کنج دماغ» پر از زمزمۀ چنگ و رباب است . یعنی من نصیحت پذیر نیستم و این کار را از من انتظار نداشته باش . چون که دماغم به آوازِ چنگ و رباب معتاد شده و از پند و اندرز حظ نمی برد . حاصل کلام : جایی که نصیحت در آن بگنجد در مغزم باقی نمانده زیرا که با انواع سازها و آوازها پر شده است . [ کنج = گوشه . دماغ = بینی را گویند ]
حافظ چه شد ار عاشق و رند است و نظر باز / بس طور عجب لازم ایام شباب است,اگر حاغظ عاشق و باده نوش و نظرباز شده است چه اهمیتی دارد زیرا ایام جوانی ، اطوار و عادات و اسلوب زیادی را اقتضا می کند . یعنی جوانی و عنفوان آن خیلی اطوار غریب و اوضاع عجیب لازم دارد . پس حالا اگر حافظ به انواع تلون متلون شده است عجیب نیست زیرا جوان است و هر کار که می کند به مقتضای جوانی است . [ چه شد = طوری نمی شود . ار = مخفف اگر . رند = باده نوش . نظرباز = عاشق پیشه . طور = عادت و اسلوب ]
به جان خواجه و حق قدیم و عهد درست / که مونس دم صبحم دعای دولت توست,به جان خواجه و به حق دوستی قدیم و به پیمان محکم ، که به هنگام صبح یار و مونس من به دولت تو دعا کردن است . [ عهد = قول و قرار . درست = صحیح و راست . مونس = مصاحب و یار . دم صبحم = وقت صبح . مراد از خواجه ، خواجه قوام الدین حسن است ] _ اختصاص دعای دولت به دمِ صبح ، برای این است که ، برای مستجاب شدن دعاها وقت صباح اشرف اوقات است . _ مراد از بیان حق قدیم این است که خواجه قوام الدین در تمام عمر ، ولی نعمت خواجه حافظ بوده است و اشاره به عهد درست ، برای همان است و خواجه بعهده گرفته بوده که برای دوام دولت قوام الدین به پاره ای امور مشغول شود .
سرشک من که ز طوفان نوح دست برد / ز لوح سینه نیارست نقش مهر تو شست,اشک چشم من که به طوفان نوح غالب آمد . در این جمله دو معنا مقصود است . یکی اینکه ، اشک چشم من از آب طوفان نوح بیشتر است . دیگری اینکه طوفان نوح فقط شش ماه طول کشید اما اشک چشم من در تمام مدت عمرم جاری است و هیچ وقت تمام نمی شود . پس با این وصف ، اشک چشم من که دارای عظمت طوفان نوح است قادر نیست نقش محبت تو را از لوح سینه من پاک کند . [ سرشک = اشک چشم . طوفان = طغیان آب است که اطراف خود را فرا می گیرد . _ طبق آنچه که در کتابها نوشته اند . حضرت نوح (ع) در روز دهم ماه رجب به کشتی سوار شد و در روز دهم محرم که روز عاشورا است از کشتی پیاده شد و جمعاََ شش ماه می شود . _ در این بیت غلو بکار رفته است و مخاطب ممکن است جانانِ شاعر باشد و یا خطاب به قوام الدین باشد . [ غلو = یکی از درجات اغراق است که نه عقلا ممکن باشد و نه عادتاََ ]
بکن معامله ای وین دل شکسته بخر / که با شکستگی ارزد به صد هزار درست,بیا و یک معامله بکن و این دلِ شکسته مرا بخر و نگاه به شکستگی اش مکن . زیرا با وجود شکستگی به صد هزار دلِ درست می ارزد . یعنی این دلِ شکسته من به صد هزار دلی می ارزد که از غم و درد عشق متأثر نشده و چون سنگ در حکم جمادند . حاصل اینکه ، خطاب به قوام الدین حسن می گوید : بیا این دل مرا که از درد عشق و محبت بیمار شده به دست آر و تسلی اش بخش تا برایت فوایدی حاصل شود . [ بخر = خریدارش باش . ارزد = ارزش و قیمتی دارد ]
زبان مور به آصف دراز گشت و رواست / که خواجه خاتم جم یاوه کرد و بازنجست,زبان مور به آصف برخیا (وزیر سلیمان) دراز شد . یعنی مورچه به آصف زبان درازی کرد و این زبان درازی نسبت به او رواست . زیرا خواجه (آصف) مُهرِ سلیمان را گم کرد و جستجویش هم نکرد . یعنی این که ، گم شدن مُهر را فهمید و به بلقیس هم اعلام کرد . اما در تفحص آن تقید نکرد . پس مور به آصف عتاب و خطاب کرده و گفت : تو با وجود قادر بودن به جست و جوی انگشتری و پیدا کردن آن ، اهمال نمودی . [ مراد از خواجه ، آصف است نه حضرت سلیمان . رواست = جایز است . خاتم جم = مراد از خاتم ، مُهر سلیمان  است و مراد از جم ، سلیمان است . یاوه کرد = گم کرد ، ضایع کرد ] _ داستان گم شدن انگشتری حضرت سلیمان بدین شرح است که آن انگشتری به وسیله دیوی ربوده شد و آن دیو مدت چهل روز به جای سلیمان ، سلطنت کرد چون بنیاد پادشاهی به وسیله اسم اعظمی بود که در انگشتری نقش بود و بالاخره دیو انگشتری را به دریا انداخت . ماهی آن را بلعید و آن روز در دام صیاد افتاد و صیاد آن ماهی را به سلیمان داد و وقتی سلیمان انگشتری را یافت . دگر بار حق تعالی مملکت به وی باز داد . [ قصص الانبیا ]
دلا طمع مبر از لطف بی نهایت دوست / چو لاف عشق زدی سر بباز چابک و چست,ای دل از لطف بی نهایت دوست طمع مبر . وقتی لاف عشق و محبت زدی بی درنگ در راهش سر بباز . زیرا مقتضای عشق و محبت گذشت از سر و جان در راهِ معشوق است . حاصلِ کلام : تو در همان طریق عشق و محبت به حد کمال برس که آن دوست التفات خود را از تو قطع نخواهد کرد . التفات دوست منوط به کمال عشق تو است . [ چابک = تیز و چالاک ]
به صدق کوش که خورشید زاید از نفست / که از دروغ سیه روی گشت صبح نخست,به صدق کوش که از نفست ، خورشید زاید . یعنی هر سخنی که از دهانت خارج می گردد از برکت صدق چون خورشید به همه کس تأثیر کند . زیرا که صبح کاذب به سبب دروغش ، سیه روی شد . یعنی سفیدی اش یا روشنایی اش را ظلمت فرا گرفت . حاصل سخن : کذب در جمع ادیان و ملل حرام است . [ صدق = حقیقت . دروغ = کذب . صبح نخست = صبح کاذب است که قبل از صبح صادق طلوع کند و بلافاصله به دنبالش اندکی تاریکی عالم را فرا می گیرد و سپس صبح صادق طلوع می کند ]
شدم ز دست تو شیدای کوه و دشت و هنوز / نمی کنی به ترحم نطاق سلسله سست,از دست تو دیوانۀ کوه و صحرا شدم یعنی فرهاد و مجنون گشتم . . با این حال هم زنجیر جفا را سست نمی کنی . حاصل سخن : هر قدر که در راهِ عشقت سرگردان و واله و حیران گشتم . هیچ به من التفات نکردی . [ نطاق = کمربند . سلسله = زنجیر . سست = غیر محکم ]
مرنج حافظ و از دلبران حفاظ مجوی / گناه باغ چه باشد چو این گیاه نرست,ای حافظ از جور و جفای دلبران رنجیده خاطر مشو و از آنها انتظار وفا نداشته باش . مصراع دوم را برای تایید مطلب خود ، مثال قرار داده و می گوید : باغ چه گناهی دارد وقتی این گیاه در آن نروید . یعنی حق تعالی آنها را جفاکار و ستمکار آفریده . پس اگر وفادار و دلنواز نباشند . گناهی در این خصوص متوجه آنان نمی شود . [ حفاظ = در اینجا مراد ، رعایت و صیانت است و معنای لازمش ، وفا است . گیاه = سبزۀ تر و تاره را گویند ]
در دیر مغان آمد یارم قدحی در دست / مست از می و میخواران از نرگسِ مستش مست,یارم به کلیسای مغان آمد در حالیکه مست بود و قدحی باده در دست داشت و باده پرستان از چشم مست او مست گشتند . یعنی جانان یک قدح باده به دست گرفته و مستانه آمد و مصاحبان باده نوشش از چشم مستانۀ او مست گشتند . [ یار = مجازاََ به جانان اطلاق می شود . نرگس = چشم است به طریق تشبیه ]
در نعل سمند او شکل مه نو پیدا / وز قد بلند او بالای صنوبر پست,در نعل سمند جانان شکل ماه نو ظاهر و باهر است و نسبت به قد بلند او قامت صنوبر پست و کوتاه است . [ سمند = اسب کبود کم رنگ . شکل مه نو = تشبیه نعل اسب جانان به ماه نو ]
آخر به چه گویم هست از خود خبرم چون نیست / وز بهر چه گویم نیست با وی نظرم چون هست,به چه سبب و به چه وجه می توانم بگویم که از خود خبر دارم وقتی که از خود بی خبرم . یعنی چگونه می توانم ادعای «من عرف نفسه» بکنم در حالیکه فاقد آن هستم . همچنین چگونه می توانم بگویم که به او نظر ندارم در حالیکه نظرم با اوست . یعنی نمی توانم بگویم که نظری به جانان ندارم در جایی که چشم و دلم ناظر او است . [ به چه گویم = به چه سبب و به چه وجه . من عرف نفسه = اشاره است به حدیث «من عرف نفسه فقد عرف ربه » یعنی هر کس نفسش را بشناسد . خدا را هم خواهد شناخت ]
شمع دل دمسازم بنشست چو او برخاست / وافغان ز نظر بازان برخاست چو او بنشست,شمع دل مصاحبان خاموش شد همین که جانان خواست بلند شود و از مجلس برود . یعنی مادام که جانان در مجلس قرار داشت هر یک از عشاق از روی جانان در دل خود یک شمع روشن احساس می کردند . مسلم است که با رفتن جانان خاموشی این شمع ضروری است . زیرا وجود این شمع از عکس روی جانان بود . وقتی روی جانان غایب شد عکس هم به تبعیت آن غایب می شود . اما به محض اینکه جانان در مجلس نشست و قرار گرفت . عشاق عاشق پیشه از شوق ذوق روی او دوست دوست گفته ، فریاد و افغان را شروع کردند . حاصل این که : همین که جانان آمد و نشست . شوق وصال در درونشان پیدا شد و شروع کردند به هو هو گفتن . [ دمساز = مصاحب و موافق . نشست = در اینجا به معنی خاموش شد . نظرباز = هر که را بیند دوستش بدارد . برخاست = اینجا به معنی پیدا و ظاهر شد ]
گر غالیه خوشبو شد در گیسوی او پیچید / ور وسمه کمانش گشت در ابروی او پیوست,اگر غالیه خوشبو و معطر شده به واسطه پیچیدن به گیسوی او است و یا خوشبویی و عطر غالیه به واسطه تعلقی است که به گیسوی جانان دارد . یعنی در نتیجه تعلق ، این عطر را کسب کرده است . وسمه هم شکل کمانی را از اتصاب به ابروی جانان پیدا کرده است . خلاصه اینکه : تا وسمه به ابرو کشیده نشود شکل کمانی پیدا نمی کند . [ وسمه = نوعی گیاه است که برای رنگ کردن موی سر و ریش از آن استفاده می کنند . در ابرو پیوست = به ابرو کشیده شد ]
باز آی که باز آید عمرِ شده حافظ / هرچند که ناید باز تیری که بشد از شست,برگرد تا عمر رفتۀ حافظ برگردد . یعنی با برگشت تو ، حافظ عمر تازه کسب کند و جوان گردد . هر چند تیری که از شست در رفت بر نمی گردد یعنی محال است عمر گذشته دوباره برگردد . اما با مراجعت تو ، حافظ حیات تازه می یابد . [ باز آی = برگرد . شد = رفت . ناید باز = برنمی گردد . شست = در اینجا به معنای ، جایی است که هنگام تیراندازی انگشت بزرگ ، تیر و زه کمان را هم نگه می دارد ]
زلف آشفته و خوی کرده و خندان لب و مست / پیرهن چاک و غزلخوان و صُراحی در دست,آشفته موی و خنده بر لب ، مست و عرق بر چهره ، در پیراهنی باز و بی پروا ، غزلخوان و پیاله شراب به دست . [ آشفته = پریشان . خوی = عرق . خوی کرده = عرق کرده . خندان لب = متبسّم . پیرهن چاک = پیراهن پاره ]
نرگسش عربده جوی و لبش افسوس کنان / نیم شب دوش به بالین من آمد بنشست,چشمش افتان و خیزان چون نرگس مست ، و لبش افسوس کنان . دیشب ، نصف شب بر سرِ بالینم آمد و نشست . یعنی اوضاع و احوالی که در بیت قبل گفته شد به اضافه احوال او در مصراع اول این بیت . نصف شب بر سرِ بالینم آمد و نشست .
سر فراگوشِ من آورد به آواز حزین / گفت ای عاشق دیرینه من خوابت هست,جانان با و ضع و حالی که وصفش در دو بیت سابق گذشت . نصف شب به بالین من آمد و سر فرا گوش من آورد و با آوازی نرم و ملایم گفت : ای عاشق قدیمی من آیا خوابت می آید ؟ یعنی من که با این حالت و اوصاف به بالین تو آمده ام باز هم می خواهی بخوابی ؟ برخیز و باده ای که آورده ام نوش کنیم و دنیا و وضع و حال دنیا را فراموش نماییم .
عاشقی را که چنین باده شبگیر دهند / کافر عشق بُوَد گر نشود باده پرست,اگر به عاشقی بادۀ شبگیری چون باده ای که جانان آورده بود بدهند . منکر عشق است آن عاشق اگر باده پرست و میخواره نشود . یعنی به عاشقی که جانان باده بدهد و بگوید بنوش . اگر آن باده را نخورد و مرائی گری کند . او عارف و عاشق نیست بلکه منکر عشق و عرفان بوده . [ بادۀ شبگیر = باده ای که هنگام شب نوشند . پس شبگیر آن چیز یا آن امری است که سبب شب زنده داری شود . به وقت سحر نیز شبگیر گویند . پس مراد از بادۀ شبگیر ، باده ای است که جانان در آن شب آورده بود ]
برو ای زاهد و بر دُردکشان خرده مگیر / که ندادند جز این تحفه به ما روز الست,برو ای زاهد خشک و به باده نوشان خرده مگیر و طعنه نزن . زیرا در روز ازل به ما تحفه ای جز این ندادند . یعنی باده نوشی برای ما از روز ازل مقدّر شده و با اختیار خودمان نیست . پس با این تقدیر محلی برای طعن باقی نمی ماند . [ دُرد کش = کسی که ته نشین و گِلِ شراب را می نوشد . روز الست = روز ازل ] _ خطاب حافظ به زاهدی است که متوجه مردم است و به آنها ایراد می گیرد نه زاهد پاکی که مقید نَفسِ خود بوده با غیر خود ابداََ کاری ندارد .
آن چه او ریخت به پیمانه ما نوشیدیم / اگر از خمر بهشت است وگر باده مست,آنچه که آن شب جانان به پیمانه ما ریخت . ما نوشیدیم چه شراب جنت و چه باده قتال . یعنی چه مباح و چه غیر مباح و با جانان مخالفت نکردیم . هر چه او داد ما خوردیم . [ مراد از بادۀ مست ، بادۀ قتال است نه باده ای که مستی دهد ]
خنده جام می و زلف گره گیر نگار / ای بسا توبه که چون توبۀ حافظ بشکست,ای یاران ، خنده جام می . یعنی صفای جام می ، و زلفِ مجعد یار ، چون توبۀ حافظ توبه های بسیار شکسته است . یعنی در مجلسی که جام باده دور زند و نگاری که دارای زلفِ مجعد است حاضر باشد . اساس توبه اگر از پولاد هم باشد پاره پاره شده و می شکند . [ خنده جام = رخشندگی قدح است چون وقتی که پر از باده باشد شوق و ذوق می دهد . زلف گره گیر = زلف مجعد ]
شکفته شد گل حمرا و گشت بلبل مست / صلای سرخوشی ای صوفیان باده پرست,گُلِ سرخ باز شد و بلبل فریاد و افغان را از سر گرفت . حالا دیگر صلای باده نوشانه است ای صوفیان باده نوش هنگام عیش است و عشرت . [ حمراء = مونث احمر است به معنی قرمزی و صفت گل است اگر چه گل مونث نیست .  بلبل مست = مستی بلبل از فریاد و فغان بی اختیار گشتن اش است . صلای سرخوشی = دعوت به سرخوشی و باده نوشی است که خطاب استهزا است و مراد صوفیان متظاهر و ریایی است نه صوفیان حقیقی ]
اساس توبه که در محکمی چو سنگ نمود / ببین که جام زجاحی چه طرفه اش بشکست,اساس توبه که در استحکام مثل سنگ محکم بود . نگاه کن که قدح شیشه ، آن را چگونه شکست . یعنی یک پیاله می ، توبۀ به آن محکمی را عجب شکست . [ اساس = پایه و بنیاد . زجاج = شیشه و زجاجی منسوب به شیشه است . طرفه = عجب ]
بیار باده که در بارگاه استغنا / چه پاسبان و چه سلطان چه هشیار و چه مست,باده بیار که در بارگاه استغناء جانان ، پادشاه و گدا و مست و هشیار یکسانند . زیرا همگی طالب اویند . پس استغنایش به همه برابر است . یعنی در نزد جانان تمام عشاق یکسانند و به هیچکدام احتیاج ندارد . [ بارگاه = بار به معنی اجازه و گاه ظرف مکان است پس بارگاه محل اجازه است . چون ورود به آستانۀ شاهان و امراء و بزرگان موقوف به اجازه است . پاسبان = نگهبان . هشیار = بیدار و زیرک ]
از این رباط دو در چون ضرورت است رحیل / رواق و طاق معیشت چه سربلند و چه پست,چون از این خانه دو در انتقال و رحلت ضروری است . پس با این وضع ، رواق و طاق معیشت چه اعلا و چه ادنی هر دو یکسان است . پس وقتِ مرگ مقرر است . در دنیا چه با شوکت و جلال زندگی نمایی و چه فقیر باشی هیچ تفاوت نمی کند . حاصل کلام اینکه ، در این عالم فانی ، آن که زندگی اعلا داشته و آن که در نهایت سختی بوده . هر دو می میرند . پس هر طور پیش آید باید ساخت . [ رباط = مراد دنیا است که از یک در دیگرش بیرون می روی . یعنی یک درش به حیات و در دیگرش به ممات باز می شود . رحیل = رحلت . رواق = طاق نمای جلو خانه . طاق = سقف ]
مقام عیش میسر نمی شود بی رنج / بلی به حکم بلا بسته اند عهد الست,زندگی این دنیا توام با رنج و زحمت است و بدون رنج میسر نمی شود . زیرا عهد الست را با بلا بسته اند یعنی از روز ازل ، برای فرزندان آدم بلا و مشقت مقدر شده است و حکم ازلی تغییر پذیر نیست و حتما باید آنچه مقدر شده ، هر کسی آن را ببیند . [ عهد الست = اشاره است به آیه 172 سوره اعراف که می فرماید : « و بیاد آر هنگامی که خدای تو از پشت فرزندان آدم دریۀ آنها را برگرفت . و آنها را بر خود گواه ساخت که ایا من پروردگار شما نیستم ؟ همه گفتند بلی . ما به خدایی تو گواهی دهیم . که دیگر در روز قیامت نگویید ما از این واقعه غافل بودیم » ]
به هست و نیست مرنجان ضمیر و خوش می باش / که نیستیست سرانجام هر کمال که هست,به هست و نیست این دنیا ، خاطر خود را آزرده مکن بلکه خوش دل باش . یعنی خاطر خود را شاد نگهدار . زیرا هر کمالی که در دنیا وجود دارد . عاقبتش نیستی و فنا است . حاصل کلام اینکه ، نهایت هر کمال ، زوال است . پس به خاطر اینکه من فلان چیز دارم و فلان چیزم نیست . خاطر خود را مشوش مکن . [ ضمیر = خاطر . سرانجام = عاقبت ]
شکوه آصفی و اسب باد و منطق طیر / به باد رفت و از او خواجه هیچ طرف نبست,عظمت و هیبت آصف بن برخیا و اسبِ بادی که تخت سلیمان را حرکت می داد و دانستن زبان مرغان ، تماماََ از بین رفت . یعنی آصف (وزیر سلیمان) از این همه شکوه و جلال و بلکه بالاتر از اینها و یا خود حضرت سلیمان که مالک همه اینها بود هیچ فایده نبرد . یعنی در دنیا باقی نماند و فانی شد . [ مراد از خواجه در مصراع دوم ، جایز است که آصف باشد زیرا در عجم به وزراء خواجه اطلاق می شد و یا ممکن است خودِ حضرت سلیمان باشد که مجازاََ خواجه اطلاقش کرده . اسب باد = مراد حرکت تخت سلیمان به وسیله باد است . منطق طیر = زبان مرغان و طیور و وحوش که حضرت سلیمان می دانست . طرفه = فایده ]
به بال و پر مرو از ره که تیر پرتابی / هوا گرفت زمانی ولی به خاک نشست,با بال و پری که داری از راه در مرو . یعنی به واسطۀ قدرت و توانایی دنیوی از راه مستقیم منحرف مشو و از حدِ اعتدال خارج مشو . زیرا تیرِ پرتابی ، یکه زمان که اوج گرفت عاقبت به خاک نشیند . حاصل کلام اینکه ، هر بلندی یک پستی و هر سربالایی ، سرازیری دارد . پس آدمی باید با اعتدال رفتار کند که به زحمت نیافتد . [ هوا گرفت = اوج گرفت ]
زبان کلک تو حافظ چه شکر آن گوید / که گفتۀ سخنت می برند دست به دست,ای حافظ ، زبان قلم تو چگونه شکرِ آن را به جا آورد . یعنی چگونه شکرِ آن حال و آن معنا را بگوید که سخنان گفته تو را دست به دست می گردانند . یعنی آن الفاظ و معانی گوهربار که از نوک قلمت تراوش می کند و مردم آنها را دست به دست می گردانند . زبان قلم تو چگونه شکر آن را ادا کند . [ کلک = در لغت تیری است از نی و در اصطلاح به قلم اطلاق می شود ]
مَطَلَب طاعت و پیمان و صلاح از منِ مست / که به پیمانه کشی شهره شدم روز الست,از من طاعت و اطاعت و عهد و پیمان طلب مکن . یعنی اینها را از من انتظار نداشته باش . زیرا که من از روز ازل به باده نوشی مشهور شدم . خلاصه اعمال شایسته به زُهّاد و عباد را از من مخواه . ای اهلِ ظاهر ، من پیرِ رند باده نوش شدم و آنچه مطلوب تو است از من ساخته نیست . [ مطلب = مخواه . طاعت = عبادت . پیمان = قول و قرار . الست = آیا نیستم ؟ ولی در اینجا منظور از روز الست ، روز ازل است ]
من همان دم که وضو ساختم از چشمۀ عشق / چار تکبیر زدم یکسره بر هر چه که هست,من آن دَم که از چشمۀ عشق وضو گرفتم به تمام امور دنیوی چار تکبیر زدم . یعنی من از آن زمانی که عاشق گشتم غیر از عشق جانان هر چه را که رنگِ تعلق پذیرد به کل ترک کردم و فقط عشق جانان را قبول کردم . [ چار تکبیر = نماز مَیّت دارای چهار تکبیر است و اصطلاحاََ هر چیزی که ترکش به کُل لازم باشد . گویند چار تکبیر زدم یعنی از آن گذشتم ]
می بده تا دهمت آگهی از سِرّ قضا / که به روی که شدم عاشق از بوی که مست,مِی بده تا تو را از سِرِ قضا و قدر آگاه کنم که به روی که ، عاشق شده ام و از بوی که مست گشته ام . یعنی باده بده تا مست شوم و بی اختیار راز نهانی را فاش سازم و یک یک بگویم که عشق و عاشقی یعنی چه . و به که عاشق شده ام و به بوی که مست گشته ام . زیرا باده جوهری است که هر چه در دل باشد همه را ظاهر می کند . مشهور است که گویند : هر چه در بیداری فکر کرده در مستی خواهد گفت .
کمر کوه کم است از کمر مور اینجا / نا امید از در رحمت مشو ای باده پرست,در تحمل بارِ عشق ، کمر کوه کم است و از کمرِ مور ضعیف تر است . یعنی در تحملِ بارِ عشق ، ای عاشقی که بادۀ عشق جانان را نوش کرده ای از درِ رحمت جانان ناامید مباش . یعنی در حالی که بارِ گران عشق جانان را کوه ها تخمل نمی کنند . ای عاشقی که بادۀ محبت جانان را نوش کرده ای ، تو تحمل کن و از مرحمت و شفقت جانان نومید مباش . البته تحمل رنج عشق ، تو را به جانان واصل می کند و وصلتِ جانان را برایت میسر می سازد . [ اینجا = مراد عالم عشق است . کوه = اشاره است به آیه 72 سوره احزاب که می فرماید : « ما بر آسمان و زمین و کوههای عالم عرض امانت کردیم . همه از تحمل آن امتناع ورزیده و اندیشه کردند تا انسان بپذیرفت و انسان هم بسیار ستمکار و نادان بود » ]
به جز آن نرگس مستانه که چشمش مرساد / زیر این طارم فیروزه کسی خوش ننشست,غیر از چشمان مستانۀ جانان که خدا نکند چشمِ بَد به آن برسد . در زیر این فلک پیروزه ، کسی آسوده و راحت ننشست . یعنی چشم جانان هر کاری که بکند از قبیل ریختن خون عشاق و مجروح ساخت دلِ آنها و سایر ستم هایی که از وی صادر می شود . هیچکس توانایی آن را ندارد که نسبت به عمل جانان اعتراض کند و با این وصف همیشه هم در ذوق و صفاست . اما غیر از او هر کس مکافات عمل خود را می بیند . [ مرساد = از مصدر رسانیدن است . در اینجا مراد دعا است به معنی خدا نکند که چشم بد بزنندش . طارم = سقف . فیروزه = اسم سنگی است لاجوردی رنگ . طارم فیروزه = در اینجا مراد ، فلک است ]
جان فدای دهنش باد که در باغ نظر / چمن آرای جهان خوشتر از این غنچه نبست,جان فدای دهن او باد که در باغ عالم نظر ، چمن آرای جهان یعنی خداوند ، غنچه بهتر این نبست . یعنی از دهان تو شیرین تر و موزون تر و مطبوع تر در باغ عالم ، دهانی خلق نشده است . [ فدا = قربان . باغ نظر = باغ عالم نظر . غنچه = شعرای عجم در اشعار خود دهان را به غنچه تشبیه می کنند ]
حافظ از دولت عشق تو سلیمانی شد / یعنی از وصلِ تواش نیست به جز باد به دست,حافظ از دولت عشق تو سلیمان شد که به وحوش و طیور و ریاح حکم می کرد . و مقصود خود را اینطور گوید : از وصل تو در دستش غیر از باد چیزی نیست . یعنی از وصالت به کُل محروم است .
خیال روی تو در هر طریق همره ماست / نسیم موی تو پیوند جان آگه ماست,در هر حالی که باشیم ، خیال روی تو از مخیلۀ ما خارج نمی شود و همراه ما است . و بویش جزو جانِ آگه ما گشته و از آن جدا نمی شود . خلاصه در هر حال که باشم بوی خوش مویت از دماغ جان محو نمی شود .
به رغم مدعیانی که منع عشق کنند / جمال چهره تو حجت موجه ماست,به کوری مدعیانی که عشق را منع می کنند . یعنی عشق را انکار می کنند . برای ردِ انکار آنها ، زیبایی صورت تو حجتِ قاطع ماست . زیرا هر که روی تو را بیند مسلماََ گرفتار عشقت گشته و عاشق می شود . پس به این ترتیب منع منکرِ عشق تو رد می شود و دیگر مجالی برای نزاع پیدا نمی کند . [ رغم = به معنای کوری چشم است و رشک هم معنی می دهد . مدعیانی = رقیبان . حجت موجه = حجت صحیح ]
ببین که سیب زنخدان تو چه می گوید / هزار یوسف مصری فتاده در چه ماست,ببین سیب زنخدانت چه می گوید ؟ می گوید : چون یوسف مصری هزار محبوب ، به عشق من گرفتار است .
اگر به زلف دراز تو دست ما نرسد / گناه بخت پریشان و دست کوته ماست,اگر به زلف دراز تو دست مان نمی رسد . گناهِ بخت پریشان ما و دست کوته ماست . یعنی اگر وصلت برای مان میسر نمی شود از نقص طالع ما و دست تنگی ما است . خلاصه تو عالی جنابی و به فقرا التفات نداری . [ کوته = مخفف کوتاه و ضد دراز است و کوته دستی کنایه از فقر است ]
به حاجب در خلوت سرای خاص بگو / فلان ز گوشه نشینان خاک درگه ماست,به دربانانِ خلوت سرای خاص بگو ، فلانی از گوشه نشینان خاکِ درگاهِ ما است . [ حاجب = دربانان ]
به صورت از نظر ما اگر چه محجوب است / همیشه در نظر خاطر مرفه ماست,(همان فلان مذکور در بیت قبل) اگر چه به ظاهر از نظر ما محجوب و دور و از ما مهجور است اما دائماََ در نظر خاطر مرفه ما است . یعنی اگر به ظاهر از ما دور و مهجور است اما هیچ وقت از خاطرمان فراموش نمی شود و همیشه در نظرمان مجسم است . خلاصه بُعدِ صوری مانع محبت باطن نمی شود . [ به صورت = به ظاهر . محجوب = در اینجا به معنای دور و مهجور است . همیشه = دائم . مرفه = زندگی را راحت گذراندن ]
اگر به سائلی حافظ دری زند بگشای / که سالهاست که مشتاق روی چون مه ماست,اگر حافظ به طریق گدایی دری بزند . در را باز کن . زیرا سالهاست که علاقه مند و مشتاق روی چون ماه است . یعنی مدتهاست حافظ از جمله عشاقی است که گرفتار عشق ما است . [ به سائلی = به گدایی ]
چو بشنوی سخن اهل دل مگو که خطاست / سخن شناس نه ای جان من خطا اینجاست,ای دلبر ، خطا اینجاست که سخن شناس نیستی . پس وقتی که سخن اهل دل را می شنوی مگو که خطا است . یعنی از عدم تشخیص تو است که حرف اهل دل به نظرت خطا می رسد واِلّا آنها هرگز در گفتار خود مرتکب خطا نمی شوند .
سرم به دنیی و عقبی فرو نمی آید / تبارک الله از این فتنه ها که در سر ماست,سرم به دنیا و آخرت فرو نمی آید . یعنی به هیچ کدام از اینها توجه نمی کنم . آفرین به این فتنه ها که در سرِ ماست . [ فرو نمی آید = پایین نمی آید . تبارک الله = این عبارت متضمن تعجب است در مقام تحسین ]
در اندرون من خسته دل ندانم کیست / که من خموشم و او در فغان و در غوغاست,نمی دانم در درون منِ دل خسته کیست . زیرا در حالی که من خاموش هستم . او در فریاد و فغان و غوغاست . یعنی این دلِ دیوانۀ من است که با داد و فریاد و فغان خود ، عالم را پُر کرده . اما من صبر کرده ام و هیچ حرف نمی زنم .
دلم ز پرده برون شد کجایی ای مطرب / بنال هان که از این پرده کار ما به نواست,دلم از پردۀ صبر و اختیار بیرون شد و رفت . کجایی ای مطرب ، آگاه باش و بخوان که از پردۀ نغمات تو کارِ ما به نوا است . یعنی از نوای ساز و نغمه های تو ، دلم آرام و قرار می گیرد و تسکین می یابد . [ دلم از پرده برون شد = مراد پردۀ اختیار و رضاست . یعنی از غلبۀ عشق و محبت ، دلم بی اختیار شد . یعنی آن حالت صلاح و قرار و آرامش را از دست داد . از این پرده = مراد پردۀ نغمات مطرب است . به نواست = مراد از نوا در اینجا ، سر و سامان و انتظام حال است ]
مرا به کار جهان هرگز التفات نَبوَد / رخ تو در نظر من چنین خوشش آراست,من هرگز به دنیا و امور دنیا توجه نداشتم . اما این رُخِ تو است که آن را در نظرِ من ، اینطور زیبا جلوه داده است . یعنی رُخِ تو آراسته و مزّین به اسباب حُسن است و از آن جهت است که جهان و کارِ جهان به نظرم آراسته و پیراسته می آید . خلاصه ، چون حُسن تو عالم را زینت داده است پس دنیا به نظرم مزین و زیبا می آید . [ در این بیت قافیه معمول است به طریق تجزیه ]
نخفته ام ز خیالی که می پَزد دل من / خمار صد شبه دارم شرابخانه کجاست,چند شب است نخوابیده ام . علت بی خوابی من خیالی است که می پزم . یعنی از دردِ فراق جانان و اشتیاق دیدار او از بس که خیال می کنم . چند شب است که خوابم نمی برد . پس خمار صد شبه دارم . شراب خانه کجاست . یعنی برای دفع خماری باز هم خمر بهتر است . حالا میخانه را نشانم دهید تا دفع خماری کنم .
چنین که صومعه آلوده شد ز خون دلم / گرم به باده بشویید حق به دست شماست,این طور که صومعه از خون دلِ من ملوّث و آلوده شد . اگر مرا با باده بشویید حق با شما است . یعنی لایق و شایسته است که چنین کاری با من بکنید . [ حق به دست شما است = حق با شماست ، حقیقتاََ لایق این هستم ] __ در این بیت به خواجه حافظ اعتراض کرده اند که در جایی که صومعه به خون آلوده شده . پس احتیاج به شستن خودش نیست بلکه شستن صومعه از آلایش خون لازم است . جواب داده اند : خون دلِ مذکور خونی است که از چشمش جاری است . پس اول خودش را آلوده می کند . آن وقت صومعه را . همین است که می فرماید : مرا با باده بشویید . سپس آن که در صومعه می نشیند ، صومعه را بشوید .
از آن به دیر مغانم عزیز می دارند / که آتشی که نمیرد همیشه در دل ماست,دلیل اینکه در دیر مغان ما را عزیز و محترم می دارند . آتشی که هرگز خاموش نمی شود در دل ما است . یعنی آتش عشق و محبت یا آتش باده . [ این سخن مناسب حال مغان آتش پرست است نه بت پرست ]
چه ساز بود که در پرده می زد آن مطرب / که رفت عمر و هنوزم دماغ پر ز هواست,به طریق تعجب سوال می فرماید : دیشب چه سازی بود که مطرب زد . من مُردم و هنوز دماغم از آن نوا پُر است . یعنی عجب است که لذت آن از دماغم نمی رود . [ نوا = در اینجا به معنی صوت و نغمه ] __ در سازهایی که به جای تارِ سیمی ، تارِ مویی دارند . به جای لفظ «زدن» ، تعبیر نواختن بکار می برند مثل چنگ ، قانون و …
ندای عشق تو دیشب در اندرون دادند / فضای سینه حافظ هنوز پر ز صداست,ندای عشق تو را یا خبر عشق تو را ، دیشب به دلم دادند . یعنی دیشب قلب مرا از عشق تو با خبر کردند . پس فضای سینه ام از عشق تو پُر از صداست . [ ندا = داد زدن . فضا = به معنی صحراست ]
دل و دینم شد و دلبر به ملامت برخاست / گفت با ما منشین کز تو سلامت برخاست,دل و دینم به هوای عشق رفت . دلبر هم به ملامت بر خاست . یعنی به جهت رسوا شدنم جانان سرزنشم کرد و گفت : با ما منشین که تو دل و دین را از دست داده و رسوا شده ای . یعنی آن سلامت که داشتی از دست داده به ملامت افتادی و از این به بعد با ما نشست و برخاست مکن که بی ننگ و نام شده ای . [ شد = در اینجا به معنی رفت . ملامت = سرزنش ، مذمت . برخاست = بلند شد ]
که شنیدی که در این بزم دمی خوش بنشست / که نه در آخر صحبت به ندامت برخاست,که را شنیدی که در این مجلس دنیا با خوشی و صلح و صفا نشست و در آخرِ صحبت با پشیمانی از مجلس بلند نشد . یعنی در این بزم دنیا هر که دو سه روزی اگر خوش باشد به دنبالش حتماََ چند روزی مغموم خواهد شد چون خلقت دنیا بر این وضع نهاده شده . [ که را شنیدی = اگر شنیدی . ندامت = پشیمانی ]
شمع اگر زان لب خندان به زبان لافی زد / پیش عشاق تو شب ها به غرامت برخاست,شمع اگر با زبان خود از آن رُخِ خندان لافی زد . یعنی خود را به آن رُخِ خندان تشبیه کرد و به خود بالید . شبها در برابر عشاق خود به غرامت آن لاف ایستاد . خلاصه تا صبح سر پا ایستادنش در برابر عشاق تو از روی اعتذار از گستاخی است . همین است که هم می سوزد و هم اشک می ریزد . [ غرامت = به معنی هیزم و یا هر چیز که آتش زدنش لازم است مثل دِین و دیت ]
در چمن باد بهاری ز کنار گل و سرو / به هواداری آن عارض و قامت برخاست,باد بهاری در چمن به عشق جانان پیدا شد و به جانب جانان وزید . باد برخاست یعنی باد وزید . این اصطلاح در ترکی هم استعمال می شود . حاصل سخن اینکه : باد بهاری به عشق عارض جانان ، گُل را و به هوای قامت او سرو را ترک کرد . [ هواداری = محبت ]
مست بگذشتی و از خلوتیان ملکوت / به تماشای تو آشوب قیامت برخاست,خطاب به جانان می فرماید : تو مست بگذشتی و از ملائک به سبب تماشای تو ، فتنۀ قیامت بلند شد . یعنی ملائک غوغا کردند . یعنی مستانگی تو از بشر گذشته ، ملائک را هم به فتنه و آشوب انداخت . [ خلوتیان = جمع خلوتی منسوب به خلوت ، مقام ملائک را عالم ملکوت گویند پس مراد از خلوتیان ملکوت ملائک است . آشوب = غوغا و فتنه ]
پیش رفتار تو پا بر نگرفت از خجلت / سرو سرکش که به ناز از قد و قامت برخاست,سروِ سرکش که به قد و قامت خود فخر می کرد . پیش رفتار تو از خجالت سرش را بلند نکرد . یا در برابر رفتار تو ، یعنی سروِ سرکش که به قد و قامت خود فخر و مباهات می کرد . همین که خواست با فخر و ناز قدم بردارد . در برابر راه رفتن تو از خجلت و حیرت پا از پا بلند نکرد یعنی نتوانست حرکت کند . [ رفتار = در اینجا به معنی روش . بر نگرفت = بلند نکرد . خجلت = شرمگین . به ناز از قد و قامت برخاست = به قد و قامت خود فخر کرد . برخاست = در اینجا به معنی ایستاد ]
حافظ این خرقه بینداز مگر جان ببری / کآتش از خرقۀ سالوس و کرامت برخاست,حافظ ، این خرقه ریا که پوشیده ای ترک کن شاید از آتش جهنم جان به سلامت ببری . زیرا از این خرقه ریا و کرامت ، آتش ظاهر شد . یعنی کسانی که خرقۀ ریا پوشیده و اظهار کرامت می کنند . رسوای عالم شدند . پس اگر تو هم این صفت را داری ترک کن که رسوای عالم نشوی . مضمون مصراع دوم ، کنایه از رسوا شدن است . [ مگر جان ببری = باشد که جان به سلامت ببری . سالوس = ریا ]
روزه یک سو شد و عید آمد و دلها برخاست / مِی ز خمخانه بجوش آمد و می باید خواست,این غزل با دو غزل دیگر که با « ساقیا آمدن عید مبارک بادت » و « ساقی بیار باده که ماه صیام رفت » شروع می شود . هر سه به مناسبت عید رمضان گفته شده و ممنکن است که هر سه را در یک عید رمضان گفته باشد . حاصل بیت : ایام رمضان سپری شد و عید صیام فرا رسید و دل ها به شوق آمدند و سکوت را در هم شکسته ، به جوش و خروش افتادند . شراب هم در میخانه به جوش آمد . پس می باید مِی خواست . [ یک سو = یک جانب . و مراد از یک سو شد یعنی تمام شد . شد = در اینجا احتمال دو معنا دارد . یکی انجام گرفت و تمام شد و دومی یعنی رفت . دل ها برخاست = دل ها به جوش و خروش آمد ]
نوبۀ زهدفروشانِ گران جان بگذشت / وقت رندی و طرب کردنِ رندان پیداست,دورۀ ریاکاران زهد فروش سپری شد یعنی ماه صیام تمام شد . وقت شادی و سرور رندان باده نوش فرا رسید . یعنی حالا دیگر زمان عیش و نوش است . حاصل کلام اینکه ، با فرا رسیدن عید همایونی ، این وضع مسرت بخش و حالت طرب ظهور کرد . [ زهد فروشان = کسانی که به زهد تظاهر می کنند . گرانجان = دارای جان سنگین ]
چه ملامت بُوَد آن را که چنین باده خورد / این چه عیب است بدین بیخردی وین چه خطاست,چه ملامت و آزار می رسد به آن کس که مثلِ ما باده می خورد . این که در نزد عشاق و رندان عیبی و خطایی نیست . یعنی پیشِ عشاق و رِنود ، باده نوشی سهو و خطایی محسوب نمی شود . اگر هم پیشِ زهاد و عباد ، خطا شمرده شود .
باده نوشی که در او روی و ریایی نَبُوَد / بهتر از زهدفروشی که درو روی و ریاست,یک باده نوش که در او هیچ روی و ریایی نباشد . بهتر از یک زهد فروش ریاکار است . که همه کارش با روی و ریا است . زیرا گناه شرب خمر ، گناهی است که با توبه ساقط می شود ولی ریا ، کفری است که با توبه محو نمی شود .
ما نه رندانِ ریائیم و حریفانِ نفاق / آنکه او عالمِ سِر است بدین حال گواست ,ما رندان ریاکار نیستیم و حریفان نفاق هم نیستیم . حاصل سخن اینکه در ما نفاق و ریا پیدا نمی شود . آن که عالِمِ اسرار است یعنی خداوندی که عالِمِ سروالخفی است گواهِ این حال ماست . یعنی خدا می داند که ما ریاکار و منافق نیستیم .
فرضِ ایزد بگزاریم و به کس بد نکنیم / وآنچه گویند روا نیست نگوئیم رواست,فرض خدا را بجا می آوریم و به کسی هم اذیت و آزار نمی رسانیم و آنچه را که شارع مقدس جایز ندانسته ، ما نمی گوییم که جایز است . یعنی فرمایشات و دستورات خدا و پیغمبر را بجا می آوریم و به هیچ کس ظلم وستم نمی کنیم .
چه شود گر من و تو چند قدح باده خوریم / باده از خونِ رزان است نه از خون شماست,چه می شود یعنی کار مهمی نیست که من و تو چند قدح باده بنوشیم . زیرا که باده از خون درخت انگور است نه از خون شما . یعنی هر که باده نوشد حقُ الله را رعایت نکرده است نه حق بنده را که مترتب با ضرو کسی باشد . [ چه شود = هیچ طور نمی شود . من و تو = خطاب عام است . رزان = جمع رز است به معنی درخت انگور ]
این چه عیب است کز آن عیب خلل خواهد بود / ور بُوَد نیز چه شد مردمِ بی عیب کجاست,این باده نوشی عیبی نیست که از آن به کسی خلل و ضروری برسد و اگر هم عیب باشد . چه می شود . آدم بی عیب کجاست . یعنی عیب فقط منحصر به باده نوشی نیست . یا عیب تنها باده خوردن نیست بلکه عیوبی هست که باده خوری نسبت به آنها هیچ است . یعنی خیلی جزیی است .
حافظ از چون و چرا بگذر و مِی نوش دَمی / نزد حکم اش چه مجالِ سخنِ چون و چراست,حافظ به خود می گوید : از چون و چرا و گفتگو بگذر و ساعتی باده بنوش . زیرا در برابر حکمِ خدا مجالِ چون و چرا و گفتگو نیست . یعنی هر امری که از طرف خدا صادر می شود مجالِ اعتراض ندارد زیرا خداوند در افعال خود مختار است .
ای نسیمِ سحر آرامگه یار کجاست / منزلِ آن مهِ عاشق کُشِ عیار کجاست,ای نسیم سحری ، آرامگاه یار یعنی استراحتگاه یار کجاست . و منزل آ ماه عاشق کش کحاست . یعنی منزل و خانه جانان عاشق کجا است . [ آرامگه = مخفف آرامگاه به معنی محل آرامش و قرار . عاشق کش = آنکه عاشق را به هلاکت می رساند . عیار = مبصر ]
شبِ تار است و رهِ وادی ایمن در پیش / آتشِ طور کجا موعدِ دیدار کجاست,شب تاریک است و وادی ایمن در پیش ، آتش طور کجا است و وعده دیدار کجا . مراد از شب تار ، شب تاریک فراق است و وادی ایمن در پیش ، یعنی سالک راه عشقیم و از آن منقطع نمی شویم و مراد از موعد دیدار ، وعدۀ وصل جانان است . وادی ایمن = اسم دره مشهور و معین است که حق تعالی در آنجا به حضرت موسی (ع) تجلّی کرد . طور = هر کوه را طور گویند مثل جبل ، ولی در اینجا مراد طور موسی است . که تجلی در آنجا واقع است . حضرت موسی از قوم فرعون فرار کرد و به مدینه رفت . و مدینه مملکت شعیب پیغمبر است . در آنجا به یک روایت هشت سال و به روایتی دیگر ده سال ، چوپانی حضرت شعیب را کرد . و شعیب پیغمبر در ازاء این خدمت یکی از دختران خود را به نکاح موسی درآورد . حضرت موسی (ع) بعد از سالها آرزوی صله رحم کرد و با زن خود به طرف مصر یعنی وطن اصل اش حرکت کرد . از حکمت خدا ، آن شب زن موسی که حامله بود احساس دردی کرد . اتفاقاََ شب سردی بود و احتیاج به آتش پیدا کردند . حضرت موسی (ع) در همان موقع ناگهان به جانب طور نگاه کرد و آتشی از دور به نظرش رسید . این نور ، نور تجلّی حق تعالی بود که موسی آن را به صورت آتش دید . به زنش گفت : شما اینجا باشید و من می روم آتش بیاورم . این را گفت و متوجه طرف آتش گشت . همین که به محل آتش رسید . کلام حضرت حق تعالی را شنید . ( آیه 30 ، سوره قصص )
هر که آمد به جهان نقشِ خرابی دارد / در خرابات بگویید که هشیار کجاست,هر که به این دنیا آمد . نقش خرابی می پذیرد یعنی علائم فنا همراه اش است زیرا خالی از تغییر نیست . در خرابات بپرسید که هشیار کیست ؟ یعنی در عالم فانی کیست که پیمانۀ اجل را نوش نکرده و با سکرات موت مست نگشته و از این دنیا نرفته است . حاصل کلام اینکه ، هر که به دنیا می آید علائم فنا همراه اش است و باقی نمی ماند و اندکی بعد می رود همانطور که ورود به میخانه مستلزم نوشیدن باده و مست گشتن است . [ نقش خرابی = علائم فنا ، زیرا هر که به این جهان می آید متغیر است و انواع اشکال را پیدا می کند . پس هر چیزی که متغیر باشد حادث و فانی است . خرابات = میخانه را گویند ولی در اینجا منظور عالم فانی است . ]
آن کس است اهلِ بشارت که اشارت داند / نکته ها هست بسی محرمِ اسرار کجاست,آن کس لایق مژده و شایسته بشارت است که اهل اشاره باشد یعنی آن کس لایق مژده وصال جانان است که به رموز عشق وارد باشد . چون عالم عشق نکات بسیار دقیق دارد . محرم اسرار کجا است ؟ یعنی عالم عشق ، اسرار زیاد و نکات فراوان دارد . کو محرمِ اسرار که با او مکالمه کنیم . [ محرم اسرار = کسی که شایستگی نگهداری اسرار کسی را داشته باشد ]
هر سرِ موی مرا با تو هزاران کار است / ما کجائیم و ملامتگرِ بیکار کجاست,خطاب به جانان می گوید : نوک هر موی من با تو هزاران کار دارد . یعنی هر مویِ سرِ من هزار تعلق به تو دارد . با این وصف ما کجاییم و ملامتگر بیکار کجاست . حاصل کلام اینکه ما به تو هزار گونه علاقه و پیوند داریم . اما سرزنش کننده ، ذره ای علاقه به تو ندارد یعنی آن ملامتگر بیکار هیچ گونه علاقه و دلبستگی به تو ندارد . [ سرِ موی = نوک موی . ملامت گر = سرزنش کننده . ]
باز پرسید ز گیسویِ شکن در شکنش / کاین دلِ غمزده سرگشته گرفتارِ کجاست,از گیسوی چین و شکن دارش بپرسید که دل غگین من کجا سرگردان و گرفتار است . یعنی دل من اسیر گیسوی معشوق است و معلوم نیست کجا در انبوه پیج و خم آن حیران و گرفتار مانده است .
عقل دیوانه شد آن سلسله مشکین کُو / دل ز ما گوشه گرفت ابرویِ دلدار کجاست,عقل مان دیوانه شد . کو سلسله زلفِ مشکین جانان که با آن زنجیرش کنیم مبادا که فسادی تولید کند . دل مان هم از ما کناره گرفته یعنی از ما جدا شده است . ابروی جانان کجا است . شاید آن جا باشد . [ ز ما گوشه گرفت = از ما اعراض کرده و گوشه ای انتخاب کرده است . ابروی دلدار کجاست = کجاست آن گوشه ابروی دلدار تا ببینیم آیا دل آنجا است ]
ساقی و مطرب و می جمله مهیاست ولی / عیش بی یار مهیا نشود یار کجاست,تمام اسباب و وسائل مجلس عیش حاضر و آماده است . اما زندگی بدون یار مهیا نمی شود . پس کجاست یار که عشق با او مکمل شود . یا بدون یار ، زندگی برای مان گوارا نیست . کجاست یار که عیش با او مهیا و گوارا باشد . [ مهیا = حاضر شده ]
حافظ از بادِ خزان در چمنِ دهر مرنج / فکرِ معقول بفرما گُلِ بی خار کجاست,ای حافظ ، در چمن دنیا از جدایی و فراق آزرده مباش . فکر معقول این است که گل بی خار کجاست . یعنی واقعیتهای جهان را بپذیر . زیرا که گل بی خار و گنج بدون افعی و شادی بدون غم در دنیا وجود ندارد . [ مراد از باد خزان ، فراق و هجران است و مراد از چمن دهر ، دنیاست ]
ساقیا آمدن عید مبارک بادت / وان مواعید که کردی مَرَواد از یادت,ای ساقی آمدن عید مبارکت باشد و آن وعده ها که داده ای از خاطرت نرود . یعنی فراموش مکن . از فحوای کلام اینطور معلوم می شود که ساقی برای بعد از عید شریف وعدۀ عقد داده بوده است . بدین وسیله تذکر می دهد و یادآوری می کند که آن وعده را فراموش نکند . [ مواعید = جمع موعود به معنی چیزی که وعده داده شده ]
برسان بندگیِ دختر رَز گو بدرآی / که دَم و همت ما کرد ز بند آزادت,ای ساقی بندگی ما را خدمت دختر رز برسان و بگو که بیرون آی . یعنی اخنفاء را ترک کن که دَمِ همت ما تو را از غم آزاد کرد . حاصل کلام اینکه به مناسبت فرا رسیده ماه حرام شراب قدغن بوده اما حالا با فرا رسیدن عید همایونی نوشیدن آن مجاز است . حضرت خواجه این معنا را با کنایه تعبیر می فرمایند . [ بندگی = خدمت . رَز = درخت انگور است و دختر رَز کنایه از شراب است ]
درشگفتم که درین مدتِ ایامِ فراق / برگرفتی ز حریفان دل و دل میدادت,ای ساقی به دختر رز بگو در این مدت فراق که از حریفان دل برگرفتی . در تعجبم که این جدایی و رو گردانی را دلت هم قبول کرد . یعنی در مدت سه ماه که در حال اختفاء بوده به حریفان ، دیدار نشان نمی دادی . تعجب می کنم که چگونه دلت این را تحمل کرد . [ شگفت = تعجب . برگرفتی ز حریفان دل = از حریفان دل کندی . دل می دادت = دلت اجازه می داد ]
شادیِ مجلسیان در قدم و مقدمِ تست / جای غم باد مر آن دل که نخواهد شادت,شادی و سرور اهل مجلس ، ای دختر رز در قدوم مبارک توست . جای غم باشد هر آن دلی که تو را شاد نخواهد . یعنی غمگین باشد هر دلی که شادی و خندانی تو را نخواهد و اختفاء و زندانی بودنت را آرزو کند . [ مجلسیان = اهل مجلس . قدم = در لغت عربی پاشنه را گویند . مقدم = قدوم ]
شکرِ ایزد که ز تاراجِ خزان رخنه نیافت / بوستانِ سمن و سرو و گل و شمشادت,ای دختر رز ، شکر خدا که بوستان سمن و سرو و گل و شمشاد تو از بادِ خزان در امان بود . یعنی این حقارت به ذاتت تاثیر نکرد . [ باد خزان = مراد مدت اختفاء دختر رز . رخنه نیافت = یعنی در مدت اختفاء از محتسبان و مامورین دولت نقصان نیافت ]
چشمِ بد دور کز آن تفرقه ات باز آوُرد / طالعِ نامور و دولتِ مادر زادت,چشم بد از تو دور ای دختر رز ، که طالع نیک و دولت مادرزادت ، تو را از آن تفرقه و جدایی نجات داد . [ چشم بد دور = دعا است به دختر رز . بازآورد = اصطلاحاََ یعنی خاتمه داد . نامور = نامی و مشهور . دولت مادرزاد = دولتی که قبل از به دنیا آمدن برایش مقدر بوده است و یا دولتی که در شکم مادر مقدر بوده . ]
حافظ از دست مده دولتِ این کشتی نوح / ورنه طوفانِ حوادث بِبَرَد بنیادت,ای حافظ ، مصاحبت این کشتی نوح را از دست مده یعنی صحبت قدح را از دست مده . حاصل سخن این است که همنشینی باده نوشان را ترک مکن . واِلّا طوفان حوادث ، بنیاد وجودت را از بین می برد . یعنی از باده جدا مشو ، وگرنه تمام غم ها و هموم بلیّات روزگار ، بنیاد وجودت را تلف می کند . [ کشتی نوح = منظور قدحی است به شکل قایق که بعضی اشخاص آن را از نقره و بعضی از شاخ گاو و بعضی از چوب می سازند مثل ابدالان روم . طوفان = آب و بارندگی شدید که همه جا و همه چیز را پُر می کند و فرا می گیرد . حوادث = جمع حادثه به معنی نکبت . بنیاد وجود = مراد شاعر است ]
سینه از آتشِ دل در غمِ جانانه بسوخت / آتشی بود در خانه که کاشانه بسوخت,در غم جانان از آتشِ دل ، سینۀ سوزانم بسوخت . زیرا دز این خانه آتشی بود که کاشانه را سوزاند و یا کاشانه از آن آتش سوخت . مراد از خانهِ دل و کاشانه ، سینه است . ( کاشانه = خانه زمستانی را گویند )
تنم از واسطۀ دوریِ دلبر بگداخت / جانم از آتشِ مهرِ رخِ جانانه بسوخت,تنم از دوری دلبر آب شد یعنی خیلی ضعیف و نحیف و لاغر شده ام . و جانم هم از آتش عشق جانان سوخت و یا از آتش خورشیدِ رُخَش ، جانم آتش گرفت . ( واسطه = سبب . دوری = بُعد . بگداخت = بی نهایت ضعیف و لاغر . مهر = به دو معنا قابل تعبیر است یکی محبت و دیگری خورشید )
سوزِ دل بین که ز بس آتشِ اشکم دلِ شمع / دوش بر من ز سرِ مهر چو پروانه بسوخت,سوزش دل مرا ببین که تا چه حد است که دیشب از حرارت زیادِ اشک چشمم ، دل شمع از سر مهر چون پروانه بر من سوخت . حاصل اینکه ، سوزش دل مرا ببین که از اثر حرارت اشکِ چشمم ، دلِ شمع چون پروانه به حال من سوخت . ( مراد از آتش در اینجا حرارت است )
آشنایی نه غریب است که دلسوزِ منست / چون من از خویش برفتم دلِ بیگانه بسوخت,دلسوزی آشنایان به حال من عجیب و غریب نیست . زیرا وقتی من از حال رفتم یعنی از خود بی خود و بی قرار شددم دل یار به رحم آمد و به حال من سوخت . حاصل سخن اینکه ، دیدن آشنایان این حال مرا و دلسوزیشان از روی ترحم ، غریب نیست . غرابت در سوختن دلِ بیگانگان به حال من است .
خرقه زهدِ مرا آبِ خرابات ببُرد / خانۀ عقلِ مرا آتش میخانه بسوخت,خرقه زهد مرا ، باده از بین برد یعنی به سبب باده نوشی ، زهد را ترک کردم و خانه عقلم را هم باده سرخ ، آتش زد یعنی به سبب باده نوشی عقلم را از دست دادم و مست و لایعقل شدم . ( مراد از آب خرابات ، شراب است و مراد از آتش خمخانه ، شراب قرمز است )
چون پیاله دلم از توبه که کردم بشکست / همچو لاله جگرم بی می و خمخانه بسوخت,از توبه ای که کردم دلم چون پیاله بشکست . یعنی بسیار نادم و پشیمان شدم و جگرم چون باده بی می و میخانه بسوخت . یعنی در آرزو و فراق می و میخانه ، جگرم چون باده جوشید و پخت . ( جوشیدن و پختن نسبت به باده مناسب است اما سوختن مناسب نیست ) ( باده = شرابی که جوش خورده باشد را باده گویند )
ماجرا کم کن و بازآ که مرا مَردُمِ چشم / خرقه از سر بدر آورد و به شکرانه بسوخت,خطاب به جانان می فرماید : ماجرا را ترک کن و بیا که مردمک چشم من ، خرقه خود را از سر درآورده و آتش زد . یعنی ما دیگر با هم صلح کردیم و از این به بعد از گذشته ها بگذر . ( در اینجا مراد از خرقه ، جبۀ جلو بسته است به قرینه از سر بدر آوردن ) – یکی از آداب و رسوم باده نوشان اعجام است که وقتی بین دو دوست شکرآب شود یعنی کدورتی بین شان پیدا شود . آنکه طالب صلح است پیراهن خود را درآورده به شکرانه صلح آتش می زند .
ترکِ افسانه بگو حافظ و می نوش دَمی / که نخفتیم شب و شمع به افسانه بسوخت,ای حافظ بگو که افسانه را ترک کردم و یک نفس باده بنوش زیرا شب نخسبیدیم و شمع به افسانه بسوخت . ( مراد از شمع به افسانه سوخت یعنی شمع بیهوده و بی جا سوخت )
خَمی که ابرویِ شوخِ تو در کمان انداخت / به قصدِ جانِ منِ زارِ ناتوان انداخت,خَمی که ابروی شوخ و قشنگت در کمان انداخت یعنی خود را قوسی شکل کرد . به قصد کشتن من زار و ناتوان است . خطاب به جانان گوید : ابروانت را به شکل کمان کرده ای . کمانی کردن ابروانت فقط برای انداختن تیرِ غمزه و کشتن من است .
نبود نقش دو عالم که رنگِ اُلفت بود / زمانه طرحِ محبت نه این زمان انداخت,هنوز صورت دو عالَم به وجود نیامده بود که مابین ارواح الفت و آشنایی و دوستی وجود داشت . پس زمانه بنیاد محبت و یا قاعده دوستی را تازه در این زمان نیانداخته است . یعنی علاقه و محبتی که مابین عاشق و معشوق وجود دارد همان علاقه و محبت ازلی است که مابین ارواح بوده است .
به یک کرشمه که نرگس به خودفروشی کرد / فریبِ چشمِ تو صد فتنه در جهان انداخت,به سبب یک ناز که با صد غرور ، نرگس برای خودنمایی کرد ، فریب و مکر چشمت تعصباَََ در برابر نرگس به جهان صد فتنه انداخت . یعمی گفت در جایی که من هستم ، کرشمه وظیفه تو نیست . این را گفت و عالم را پُر از فتنه کرد . ( خود فروشی = خود را فروختن . فریب = گول . کرشمه = ناز )
شراب خورده و خوی کرده می روی به چمن / که آبِ رویِ تو آتش در ارغوان انداخت,در حالیکه شراب خورده و عرق هم کرده بودی . کی به چمن رفتی که از لطافت و صفوت تو آتش به ارغوان افتاد . یعنی قرمزی ارغوان از رشکِ روی تو است .
به بزمگاهِ چمن دوش مست بگذشتم / چو از دهان توام غنچه در گمان انداخت,دیشب مستانه به بزمگاه چمن رفتم . چون غنچه شباهتی که به دهان تو داشت مرا به گمان انداخت . یعنی عجبا ، غنچه هم به دهان جانان شباهت پیدا می کند ؟ پس به شک افتادم و به چمن رفتم و دیدم فی الواقع غنچه به دهان تو شبیه است .
بنفشه طرّه مفتول خود گره می زد / صبا حکایتِ زلفِ تو در میان انداخت,بنفشه زلف خود را گره می زد و در همان حال صبا حکایت زلف تو را به میان کشید . زلف تابدار را به بنفشه تشبیه کرده اند . ( مفتول = پیچ خورده . گره می زد = پیچ و تاب می داد )
ز شرمِ آنکه به رویِ تو نسبتش کردم / سمن به دستِ صبا خاک در دهان انداخت,از شرم آنکه به روی تو تشبیه اش کردم . سمن با دست صبا خاک به دهانش انداخت . یعنی حاشا من چه لیاقت آن را دارم که به دهان جانان تشبیهم کنند و با گفتن این تنزه و تبری کرد . ( شرم = خجالت . سمن = گلی سفید رنگ . خاک در دهان انداخت = در جایی که می خواهند بگویند حاشا که لایق این نیست ، این جمله را بکار می برند )
من از ورع می و مطرب ندیدمی زین پیش / هوای مغبچگانم در این و آن انداخت,من از زهد و تقوایی که داشتم هرگز گِردِ می و مطرب نمی گشتم یعنی هرگز از اینها اطلاع نداشتم اما عشق و محبت پسر بچه های میخانه مرا به طرف می و مطرب کشاند . یعنی این باده نوشی و استماع ساز از اختلاط و علاقه به آنها برایم حاصل شد زیرا اختلاط ، همرنگی را با آنها ایجاب می کند . ( این اشاره به مطرب و آن اشاره به می است )
کنون به آبِ میِ لعل خرقه می شویم / نصیبۀ ازل از خود نمی توان انداخت,اکنون با شراب قرمز خرقه خود را می شویم . اما چه فایده آنچه از ازل مقدر شده و نصیب شخص است نمی توان از بین برد . حاصل سخن اینکه ، باده نوشی من ازلی است و هرگز با وسایل عارضی از بین نمی رود .
مگر گشایشِ حافظ در این خرابی بود / که بخششِ ازلش در میِ مُغان انداخت,گویا گشایش کار حافظ در این باده نوشی و مستی بوده که لطف ازلی خداوند او را به میِ مغان انداخت . حاصل سخن اینکه ، باده نوشی او با اختیار خود نبوده بلکه حکمِ ازلی است که برایش اینطور جاری است . ( مراد از خرابی ، مستی است )
جهان به کامِ من اکنون شود که دورِ زمان / مرا به بندگی خواجۀ جهان انداخت,حالا دیگر دنیا بر وفق مراد من می گردد زیرا که گردش روزگار مرا به خدمت آصف عهد درآورد . یعنی ملازمت ایشان را برایم میسر ساخت . ( مراد از خواجۀ جهان ، قوام الدین حسن است که حافظ حمایت او را اعتراف کرده است )
ای شاهدِ قدسی که کِشد بندِ نقابت / وی مرغِ بهشتی که دهد دانه و آبت,ای محبوب قدسی یا ای فرشته قدسی ، که بندِ نقابت را باز می کند ؟ یعنی که به تماشای دیدار مطهّرت مشرف می گردد ؟ بند کشیدن کنایه از دیدن روی محبوب است . یعنی وصالت برای که میسّر می گردد . و ای مرغ بهشتی دانه و آب تو را که می دهد ؟ یعنی مأکولات و مشروبات تو را که تهیه می کند .
خوابم بشد از دیده در این فکرِ جگرسوز / کاغوش که شد منزلِ آسایش و خوابت,خوابم از چشم رفت از این فکر جگرسوز که آغوش که خوابگاه تو شد یعنی در آغوش که خوابیده و غنوده ای .
درویش نمی پُرسی و ترسم که نباشد / اندیشه آمرزش و پروایِ ثوابت,احوالی از درویش نمی پُرسی یعنی درویش را مورد تفقد قرار نمی دهی . می ترسم که فکر آمرزیدگی و کسب ثواب نداشته باشی . یعنی از اینکه احوالی از درویش نمی پُرسی و به حالش رسیدگی نمی کنی . می ترسم که از احوال مذکور در تو نباشد یعنی فکر مورد عفو قرار گرفتن و کسب ثواب نداشته باشی .
راهِ دلِ عشاق زد آن چشمِ خماری / پیداست از این شیوه که مستست شرابت,آن چشم مخمورانه راهِ دلِ عشاق را زد یعنی با تیر غمزه و مژگان خود دل عشاق را دیوانه کرد . از این شیوه و صنعت پیداست که شرابت قتال است . یعنی از شدت مستانگی است که چشمانت دل ها را دیوانه کرد و مستانگی شدید هم از قتال بودن شراب است .
تیری که زدی بر دلم از غمزه خطا رفت / تا باز چه اندیشه کند رأی صوابت,تیری که از غمزه بر دلم زدی به هدف اصابت نکرد و خطا رفت . عجبا ، فکر صائب تو بعد از این چه تدبیر کند . یک تیر دیگر هم می زند به قلبم ؟ یا اینکه اهمال نموده و ترک می کند .
هر ناله و فریاد که کردم نشنیدی / پیداست نگارا که بلند است جنابت,هر ناله و فریاد و فغانی که کردم نشنیدی . معلوم می شود ای نگار ، پیشگاه تو خیلی بلند است و رفیع . یعنی از کمال رفعت ناله کسی به آنجا نمی رسد که بشنوی . چنانکه گفت اند : یارب غمِ ما را که به عرضِ تو رساند / کانجا که تویی باد رسیدن نتواند .
دور است سرِ آب از این بادیه هشدار / تا غولِ بیابان نفریبد به سرابت,در این بادیه عشق ، سرچشمه وصال دور است . عقلت را جمع کن که غول یعنی رقیب ، تو را با دروغ گول نزند . یعنی با دادن وعدۀ وصال جانان ، تو را به تهلکه نیاندازد . [ هشدار = در اینجا به معنی عقلت را جمع کن . غول = آدم بیابانی را گویند که به عقیده عوام الناس وجود خارجی دارد ولی حدیث شریف نفی کرده است ]
تا در رهِ پیری به چه آئین رَوی ای دل / باری به غلط صرف شد ایامِ شبابت,ای دل عجبا که در طریق پیری یعنی هنگام پیری به چه آیین و به چه طریق سلوک می کنی . ایام جوانی تو که بیهوده تلف شد . یعنی جوانی را با غرور و جهالت گذراندی . لااقل در پیری جبران کن . [ آیین = اسلوب و قانون . باری = لااقل . شباب = جوانی ]
ای قصرِ دلفروز که منزلگه اَمنی / یارب مکُناد آفتِ ایام خرابت,خواجه به قصر جانان خطاب کرده و می فرماید : ای قصری که سبب سرور و خوش حالی می باشی و منزلگه دوستی و آشنایی هستی . از خدا مسئلت می نمایم که آفت ایام خرابت نکند . [ دلفروز = باعث سرور خاطر . آفت = بلا ]
حافظ نه غلامیست که از خواجه گریزد / صلحی کُن و بازآ که خرابم ز عتابت,حافظ غلامی نیست که از خواجه خود بگریزد . یعنی اگر هزار بلا هم بیند از خواجه خود فراری نمی شود . حالا لطف کن و خشم و غضب را ترک کن یعنی از رویه ات عدول کن که از عتاب ات خرابم . [ حافظ از جور و جفایت تو را ترک نمی کند و از پیشت نمی رود اما از عتاب ات بیش از حد متالم است . پس حالا لطف کن و عتاب را ترک کن . ( عتاب = آزردن . بازآ = در اینجا به معنی عودت و عدول است ) ]
گفتم ای سلطانِ خوبان رحم کن بر این غریب / گفت در دنبالِ دل ره گم کند مسکین غریب,گفتم ای سلطان ماهرویان ، به این بی کس و غریب رحم کن . در جوابم گفت : غربت در دنبال دل راهش را گم می کند . یعنی در اثر متابعت از هوای دل از حد اعتدال خارج شده و بالاخره دیوانه و شیدا می شود . یعنی کسانی که زمام اختیار را به دست دل می سپارند بالاخره سرگردان می مانند . [ دنبال = عقب و پشت سر هم . ره گم کند = در اینجا به معنی از حد اعتدال خارج شدن است . غریب = کسی که از وطن خود دور باشد ]
گفتمش مگذر زمانی گفت معذورم بدار / خانه پَروردی چه تاب آرد غمِ چندین غریب,به جانان گفتم اندکی توقف کن و زود مگذر . جانان در جوابم گفت : معذورم بدار زیرا یک خانه پرورد ، غمِ این همه غریب را چگونه طاقت بیاورد . یعنی طاقت نمی آورد . [ معشوق می گوید اینکه می گویی توقف کن و زود مگذر تا عشاق اظهار غموم بکنند . اما من تحمل آن را ندارم چون که یک خانه پرور ، طاقت تحمل انظار بیگانه را ندارد تا چه برسد که عرض هموم آنها را بشنود . ( خانه پرورد = به کسی گویند که فقط در خانه محدود بوده و هرگز در خارج از منزل با بیگانگان اختلاط نکرده باشد مثل شاهزادگان )
خفته بر سنجابِ شاهی نازنینی را چه غم / گر ز خار و خاره سازد بستر و بالین غریب ,نازنینی که در بستر شاهانه سنجابی در خواب راحت آرمیده چه غم دارد از غریبی که تشک اش از خار و بالین اش از سنگ خاره باشد . یعنی جانانی که در نهایت رفاه و آسایش و با ذوق و صفا باشد چه می داند حال عشاق بیچاره را که چگونه اسیر درد و بلا و غم و اندوه اند . چه هر کس هر چه به سرش آمده همان را می داند . [ نازنین = دارای ناز . خار = تیغ . خاره = نوعی سنگ . بستر = تشک . سنجاب = حیوانی است به رنگ خاکستری که به پوستش هم سنجاب گویند ]
ای که در زنجیرِ زلفت جای چندین آشناست / خوش فتاد آن خالِ مشکین بر رُخِ رنگین غریب,ای جانان که جانِ این همه آشنا در زنجیر زلفت گرفتار شده . در آن رخ رنگین ، آن خال مشکین عجب زیبا واقع شده . کلمه غریب در این بیا به معنای عجیب است .
مینماید عکسِ می در رنگ رویِ مهوشت / همچو برگِ ارغوان بر صفحه نسرین غریب,عکس سرخی شراب بر چهره مهوشت ، عجیب و غریب می نماید عینا مانند صفحه نسرین که برگ ارغوان بر رویش عجیب و غریب دیده می شود . یعنی از تاثیر باده ، سرخی صورت ات با سفیدی بشره ات متلون گشته و بی نهایت زیبا دیده می شود .
بس غریب افتاده است آن مورِ خط گردِ رُخَت / گرچه نَبوَد در نگارستان خط مشکین غریب,آن خط مشکین که چون مورِ سیاه در گردِ رخت سبز شده بسیار عجیب واقع شده . اگر چه در نگارخانه چین خط مشکین عجیب نیست . [ نگارستان = اسم خانه ای است در چین که نقاشی به نام مانی آن را پیدا کرده است و نقوش و تصاویر خود را در آن نقاش خانه رسم کرده است و غیر از مانی هر استادی که یک تصویر بدیع و غیر مکرر به وجود آورده در آن نقاش خانه نقش شده است . پس نگارستانی است پُر از نقوش غریبه که در اکثر کتب مذکور و مسطور است ]
گفتم ای شامِ غریبان طرۀِ شبرنگِ تو / در سحرگاهان حذر کُن چون بنالد این غریب,گفتم ای جانان که طرّۀ شبرنگ تو سیاه تر از ظلمت شام غریبان است . اگر این عاشق غریب تو وقت سحر بنالد از گریه و زاری او هنگام سحر حَذر کن زیرا که آه و ناله سحری بسیار موثر واقع می شود . [ طرّه = قسمت بالای پیشانی که به سر متصل می شود ]
گفت حافظ آشنایان در مقامِ حیرتند / دور نَبوَد گر نشیند خسته و مسکین غریب,جانان همی که سخنان حافظ را شنید . گفت : حافظ ، آشنایان در مقام حیرت اند . پس اگر غریبی چون تو غمین و بیمار بنشیند بعید نیست . یعنی عشاقی که قدیمی و آشنایند . برای وصلت وسیله نیافته و در حیرت اند . پس تو که مرد غریب و بیگانه هستی اگر ملول و غمین بنشینی عجیب نیست .
میدمد صبح و کِلّه بست سحاب / الصبوح الصبوح یا اصحاب,سپیده صبح می دمد و ابر هم پرده بسته یعنی سَنبُلِ هوا است . پس حالا ای یاران باده بیارید که بنوشیم . زیرا به سلیقه باده نوشان در روز ابری البته ابری که سَبُک باشد و احتمال بارندگی نداشته باشد ، شراب نوشیدن مطبوع و پسندیده است علی الخصوص که در چمن باشد . [ کِلّه = به کسر کاف و فتح و تشدید لام به معنی پرده است و جمع آن کلل است . الصبوح = مراد اتونی الصبوح می باشد به معنی باده صبح را بدهید . اصحاب = یاران ]
می چکد ژاله بر رُرخِ لاله / المدام المدام یا احباب,روی لاله ، ژاله می چکد . ای دوستان باده بیارید بنوشیم . تکرار باده (مدام) برای تاکید است .[ می چکد = قطره قطره می ریزد . ژاله = شبنم . مدام = شراب را گویند . احباب = دوستان ]
می وزد از چمن نسیمِ بهشت / هان بنوشید دِم به دِم می ناب ,از چمن بادِ خوشبوی بهشت می وزد . ای یاران حالا پیوسته باده خالص بنوشید . [ می وزد = باد می وزد . بهشت = جنت . ناب = خالص ]
تختِ زمرد ز دستِ گل به چمن / راحِ چون لعلِ آتشین دریاب,گل در چمن تختِ زُمردی زده است یعنی روی زمین را چمن سبز پوشانیده پس حالا شراب چون لعل ارغوانی تهیه کن . به سلیقه باده نوشان شرب خمر در فصل بهار از سایر فصول مطبوع تر است . ( راح = شراب قرمز ) _ زمرد گوهری است سبز رنگ که در باره اش خواص زیادی نوشته اند از جمله گویند که مارها و عقرب ها از دارنده این گوهر گریزانند . یکی از اعیان ناس نقل می کرد : در سفری که به شهر امد می رفتم راهم از صحرا بود . در کنار جاده ماری دیدم خوابیده . ناگاه مار سرش را بلند کرد همینکه چشمش به من افتاد فوری به پشت برگشت از رفیقم که شخص دانشمند و قاضی بود و به اتفاق هم سفر می کردیم پرسیدم به این حیوان چه رسید که این طور شد . دوستم گفت نگین انگشترت چیست ؟ جواب دادم زمرد است . گفت افعی از دیدن زمرد هلاک می شود . پس آن قاضی از خواص زمرد چند تا برایم بیان کرد و من از آن زمان تا کنون هیچ وقت زمرد را از خود دور نداشته ام .
درِ میخانه بسته اند دگر / اِفتَح یا مُفَتِح الابواب,درِ میخانه را دوباره بسته اند . ای باز کننده درها (مفتح الابواب) دوباره درِ میخانه را باز کن . [ دگر = در این بیت به معنای دوباره است . افتح = باز کن ]
لب و دندانت را حقوقِ نمک / هست بر جان و سینه های کباب,لب چون لعل تو بر سینه های مجروح و کباب شده خیلی حق نمک دارد و سرخی زخم ها از تاثیر لب تو است .
این چنین موسمی عجب باشد / که ببندند میکده بشتاب,در چنین زمانی یعنی در فصل بهار عجب است که درِ میخانه را با این عجله ببندند . [ موسم = زمان مناسب هر چیز . میکده = محل می . شتاب = عجله ]
بر رُخِ ساقی پری پیکر / همچو حافظ بنوش بادۀ ناب,به روی ساقی که اندامی زیبا مانند پری دارد ، مثل حافظ شراب خالص بنوش . یعنی به روی ساقی زیبا نگاه کن و بنوش .
ای فروغِ ماهِ حُسن از رویِ رخشانِ شما / آبِ رویِ خوبی از چاهِ زنخدانِ شما,ای جانان ، ضیاء ماه زیبایی از روی درخشان شماست . یعنی همانطور که فلکِ ماه از خورشید کسب نور می کند . ماه زیبایی هم از صورت تو کسب نور و ضیاء می نماید . [ ای جانان آبِ روی زیبایی از چاهِ زنخدان شما است یعنی تمام حُسن و لطافت به زنخدان شما محصور است و هر زیبا ، حُسن خود را از آن کسب می کند همانطور که ماه از خورشید کسب نور می کند . ] ( چاه زنخدان = منظور گودی چانه است )
عزمِ دیدار تو دارد جانِ بر لب آمده / بازگردد یا برآید چیست فرمانِ شما,جانِ بر لب آمده قصدِِ ملاقات ترا دارد . برگردد یا برآید . فرمان چیست ؟ یعنی جان عزیز را به تو تسلیم نمایم یا خود به جایش برگردد . فرمان تان چیست . [ عزم = نیت . دیدار = ملاقات . جان = روح حیوانی است ]
کس بدورِ نرگست طرفی نبست از عافیت / بِه که نفروشد مستُوری به بُستانِ شما,در دوران چشمانت کسی از پرهیزکاری فایده نبرد . یعنی مستفیذ نشد زیرا هر کس که ترا دید مستِ عشقت گشت . حاصل اینکه تمام عالم را اسیر و دیوانه کردی پس بهتر است که به چشمان شما پرهیزکاری و مستوری نفروشند . [ به دور = دوران و زمان . نرگس = نام گلی است که شعرا به طریق کنایه چشم را به آن تشبیه می کنند ]
بختِ خواب آلود ما بیدار خواهد شد مگر / زانکه زد بر دیده آبی رویِ رخشان شما,طالع خواب آلود و خوابناک ما دارد بیدار می شود زیرا روی درخشان تو به چشم بخت من آب پاشید یعنی دیدن روی درخشان تو باعث شد که طالع ما بیدار شود . زیرا مشهور است کسی که طالعش خواب باشد . خودش هم در رنج و الم به سر می برد اما اگر بخت بیدار باشد خود شخص هم در راحت است . [ آب بر دیده زدن = کنایه از اینکه از دیدن روی تو چشمانم روشن گشت و این دیدار محبوب را دلیل بر خوشبختی و نیک طالعی می داند ]
با صبا همراه بفرست با رخت گلدسته ای / بو که بوئی بشنویم از خاکِ بستانِ شما,ای جانان از گلشن رخت به همراه بادِ صبا دسته گلی بفرست . شاید از خاک بوستانی که تو در آن قدم نهاده ای بوی عطری بشنویم . یعنی خاک بوستانی که تو در آن قدم نهادی بوی گل می دهد . پس استشمام بوی گلِ رخسارت همان بوییدن خاکِ پایت است . [ همراه = رفیق و به اتفاق . رخ = گونه است ولی در اینجا مراد صورت است . گلدسته ای = دسته گلی . بوکه = شاید که ]
عُمرتان باد و مراد ای ساقیانِ بزمِ جم / گرچه جامِ ما نشد پُر می به دورانِ شما,عمرتان زیا و مرادتا برآورده گردد ای ساقیان مجلس پادشاه گرچه در دوران شما قدح ما پر از مِی نشد .
دل خرابی می کند دلدار را آگه کنید / زینهار ای دوستان جانِ من و جانِ شما,دل خرابی می کند یعنی اسرار را فاش می سازد . ای دوستان ، دلدار را آگاه کنید البته زیرا جان من همان جان شما است یا خود جان من با جان شما است و هر چه که به جان من برسد به جان شما همان می رسد . حاصل سخن اینکه دل بی قرار شده و با آه آتشین خود جهان را می سوزاند و نابود می کند در حالی که شما و دلدار هم در جهان هستید . پس دلدار را آگاه کنید از این موضوع تا مرحمتی به جان من بکند .
دور دار از خاک و خون دامن چو بر ما بگذری / کاندرین ره کشته بسیارند قربانِ شما,وقتی که از نزدیک ما می گذری ، دامنت را جمع کن که آلوده خاک و خون نشود . یعنی در حالیکه دامنت را جمع می کنی با کمال عظمت رد شو زیرا در این راه که ما افتاده ایم . خیلی اشخاص چون ما قربانی شما شده اند . یعنی عشاق فراوان فدای راه عشق شده و از بین رفته اند . مراد جلب توجه جانان است که بدین وسیله شفقت و مرحمت او را طلب می کند .
می کند حافظ دعایی بشنو آمینی بگو / روزیِ ما باد لعلِ شکرافشانِ شما,حافظ دعا می کند . ای جانان بشنو و آمین بگو و آن دعا این است . نصیب ما باشد آن لب شکرافشان شما .
ای صبا با ساکنان شهرِ یزد از ما بگو / کای سرِ حق ناشناسان کُوی چوگانِ شما,ای صبا به پادشاهی که در یزد ساکن است و به اعیان دولت آنجا بگو : که ای اربابان دولت ، سرِ حق ناشناسان ، گوی چوگان شما باشد .
گرچه دوریم از بساطِ قرب همت دور نیست / بندۀ شاهِ شمائیم و ثنا خوان شما,ای ساکنان شهر یزد ، اگر چه وجودمان و تن مان از شما دور است اما همت مان دور نیست . یعنی هرگز از خاطرمان محو نمی شویم بلکه همیشه بنده شاه و دعا گوی شماییم . [ قرب = نزدیکی . همت = اراده ]
ای شهنشاه بلند اختر خدا را همتی / تا ببوسم همچو اختر خاکِ ایوانِ شما,ای شاهنشاه بلند اختر به حق خدا یا به خاطر خدا همتی کن تا خاکِ ایوان چون گردونِ بلندت را ببوسم . یعنی ایوانی که مشابه گردون است یا همانطور که گردون را می بوسند ایوانت را ببوسم .
ساقی به نورِ باده برافروز جامِ ما / مطرب بگو که کارِ جهان شد به کامِ ما,ای ساقی با بادۀ صاف و خالص چون نور ، جام مرا روشن کن یعنی پُر کن . ای مطرب بخوان که جهان و کارِ جهان بر وفق مرادمان شد . شاید مضمون مصراع دوم بیت زیر باشد .
ما در پیاله عکس رخِ یار دیدم ایم / ای بی خبر ز لذتِ شربِ مدامِ ما,ما در پیاله یعنی در نور پیاله عکس رخ یار را دیده ایم . ای که از شربِ مدام ما یا از باده نوشی ما بی خبری ما را معذور بدار . [ پیاله = کاسه کوچک ، به قدح خالی نیز گفته می شود . مدام = دائم و ثابت ]
هرگز نمیرد آنکه دلش زنده شد به عشق / ثبت است بر جریده عالم دوامِ ما,کسی که دلش با آتش عشق و محبت زنده شد . او برای همیشه زنده است و هرگز نخواهد مُرد . پس دوام و بقای ما در جریده عالم ثابت است زیرا ما از آن زندگانیم . [ جریده = دفتر بزرگی است از کاغذ نازک که به شکل بادبزن چیده می شود و از دو جانب خوانده می شود ]
چندان بُوَد کرشمه و ناز سهی قدان / کاید به جلوه سرو صنوبر خرامِ ما,ناز و شیوه محبوب های سرو قامت تا زمانی است که محبوبه صنوبر خرام ما هنوز جلوه نکرده است . همین که این عرض جمال نمود دیگر برای آنها اعتباری باقی نمی ماند . [ کرشمه = مترادف ناز است . سهی = راست و مستقیم . سهی قدان = دلبران متناسب اندام . به جلوه = عرض جمال . صنوبر = در اینجا شکل درخت صنوبر معنی می دهد . خرام = با تانی راه رفتن ]
ای باد اگر به گُلشنِ احباب بگذری/ زنهار عرضه ده برِ جانان پیامِ ما,ای باد اگر از گلشن یعنی از مجلس دوستان گذر کردی . البته سفارش یا پیغام ما را به حضور جانان عرض کن و آنچه عرض خواهد کرد مضمون بیت بعد است . [ احباب = جمع حب به معنی دوستان است و مراد از احباء جانان و سایر دوستان است . گلشن = گلستان و گلزار . برِ جانان = نزد جانان . پیام = خبر و پیغام ]
گو نامِ ما ز یاد به عمدا چه میبری / خود آید آنکه یاد نیاری ز نامِ ما,ای باد به جانان بگو نام ما را چرا به قصد فراموش می کنی . خود آید آن زمانی که هرگز اسم مان به خاطرها نمی آید یعنی می میریم و نام و نشان مان از دفتر کائنات محو می گردد . [ یاد کردن = به خاطر آوردن . عمد = قصد ]
مستی به چشمِ شاهدِ دلبندِ ما خوش است / زان رو سپرده اند به مستی زمام ما,به چشم محبوبه ای که دل ما را به خود متعلق ساخته یعنی ما را عاشق خود ساخته ، مستی پسندیده و خوش است . از آن جهت است که زمام اختیار ما را به مستانگی حواله کرده اند . یعنی چون او مستانه چشم است ما هم مستی را اختیار کردیم . [ شاهد = کنایه از محبوب . دلبند = مالک دل . خوش = پسندیده . سپرده اند = حواله . زمام = عنان اختیار ]
ترسم که صرفِه ای نبرد روزِ بازخواست / نانِ حلالِ شیخ ز آبِ حرامِ ما,می ترسم روزِ قیامت فضیلتی داشته باشد نانِ وقفی که شیخ آن را حلال دانسته و می خورد با آبی که ما آن را حرام می دانیم و می خوریم . یعنی زندگی ریایی شیخ که ذوقی از آن می برد با رندی ما برابر گردد و بلکه ممکن است رندبازی ما افضل باشد . [ صرفه = زیاده . روز بازخواست = روز قیامت . نان حلال = کنایه از نان وقف است زیرا اکثر مشایخ در خانه ها نان وقف می خوردند . آب حرام = کنایه از خمر است ]
حافظ ز دیده دانه اشکی همی فشان / باشد که مرغِ وصل کند قصدِ دامِ ما,ای حافظ اشکِ چشمت یعنی دانه اشک چشمت را نثار کن شاید که مرغِ وصل به دام ما میل کند . یعنی گریه کن شاید که جانان اشک چشم ترا ببیند و به تو رحم کند . [ فشان = نثار کردن . قصد دام = تله شکار ]
دریایِ اخضرِ فلک و کشتی هلال / هستند غرقِ نعمتِ حاجی قوامِ ما,دریای اخضر فلک و کشتی هلالی آن ، یعنی حتی افلاک و نجوم هم غرق نعمت حاجی قوام ما هستند . حاصل کلام اینکه به طریق مبالغه به ولی نعمتی این صاحب سعایت اعتراف است . [ اخضر = سبز ] – حاجی قوام یعنی قوام الدین حسن وزیر اعظم سلطان حسن ایلخان بوده که برای خواجه حافظ مدرسه ای بنا کرد و خواجه سالها در آنجا به تدریس و تذکیر مشغول بوده است .
دوش از مسجد سوی میخانه آمد پیر ما / چیست یاران طریقت بعد از این تدبیر ما,از قول مریدان : دیشب پیر ما از مکه به شهر قیصریه آمد ( اهل شهر قیصریه تمام کافرند ) پس شیخ ما به میان کفار آمد و مراد از میخانه همین است . ای یاران طریقت حالا چاره ما چیست . ( دوش = در لغت به معنی دیشب ولی در اینجا سابق و گذشته معنی می دهد . مسجد = در اینجا مراد مکه است ) – سه بیت این غزل به قصه شیخ صنعان یعنی عبدالرزاق یمنی تلمیح است در شرح قصه شیخ مذکور به زبان ترکی کتابی نوشته شده ولی در زبان فارسی فقط شیخ عطار در کتاب منطق الطیر خود در باره شیخ صنعان داستانی مفصل به رشته نظم درآورده است . خواجه حافظ غیر از این غزل در چند غزل دیگر نیز راجع به این قصه تلمیحاتی دارد که انشاءالله در جای خود می آید . در این غزل الفاظ «ما» که ردیف واقع شده ، از جانب مریدان شیخ صنعان است .
ما مریدان روی سوی قبله چون آریم چون / روی سوی خانه خمار دارد پیر ما,مریدان شیخ صنعان با هم مشاوره می کنند که پیر ما عاشق دختر ترسا گشت و باده نوشید و انواع منهیات را مرتکب شد و بلکه به قول شیخ عطار کافر شد پس از این به بعد حال ما چطور خواهد شد . بعضی از مریدان گفتند که برگردیم به مکه ولی بعضی گفتند : « ما مریدان روی سوی کعبه چون آریم چون ، روی سوی خانه خمار دارد پیر ما » و گفتند که پیر ما مرتکب فسق و فجور شده است و حتما در این کار یک حکمت است پس باید صبر کرد تا حق تعالی چه کند .
در خرابات طریقت ما به هم منزل شویم / کاین چنین رفتست در عهد ازل تقدیر ما,در میخانه کافران ما هم با پیرمان هم منزل شویم . زیرا در روز ازل قضا و قدر ما اینطور واقع شده است . سه بیت اخیر تلمیح به قصه مذکور است . ( خرابات = میخانه . مغان = مطلقا به معنی کافران . خرابات مغان = میخانه کافران )
عقل اگر داند که دل در بند زلفش چون خوشست / عاقلان دیوانه گردند از پی زنجیر ما,اگر معلوم عقل می شد که دل در زلف جانانه چه ذوق و صفایی دارد . عقلا تماما دیوانه می شدند . یعنی خود را به دیوانگی می زدند یا تظاهر به دیوانگی می کردند برای اینکه به زیر زنجیری که دل گرفتار آن است بروند .
روی خوبت آیتی از لطف بر ما کشف کرد / زان زمان جز لطف و خوبی نیست در تفسیر ما,روی زیبای تو برای ما از لطف و لطافت یک آیت یعنی یک علامت فتح و کشف کرد . از آن جهت است که در تفسیر ما جز لطف و خوبی چیز دیگر نیست . حاصل معنی : هر چه تا کنون از تو دیده ام سراسر لطف بوده و خوبی و غیر این چیز دیگری نبوده . یعنی سراسر لطف و احسان بوده پس همین است که هر سخن ما لطف است و خوب .
با دل سنگینت آیا هیچ درگیرد شبی / آه آتش ناک و سوز سینه شبگیر ما ,آیا آه سوزناک همچون آتش و سوز و گداز ناله سحرگاه ما شبی بر دل سنگین تو اثر خواهد کرد . ( شبگیر = واقعه ای که در شب اتفاق می افتد )
تیر آه ما ز گردون بگذرد حافظ خموش / رحم کن بر جان خود پرهیز کن از تیر ما,ای حافظ ، تیر آه ما از فلک می گذرد . ما را با فریاد و فغان خود رنجیده مکن و بر خود رحم کن و از تیر آه ما حذر کن وگرنه تو را نابود می کند .
رونق عهد شباب است دگر بستان را / می رسد مژده گل بلبل خوش الحان را,باز فصل جوانی و طراوت بستان است مثل فصل فعلی ما و به بلبل خوش آواز مژده گل می رسد . حاصل کلام اینکه اول بهار است . ( رونق = در اینجا به معنی زیبایی آمده است . عهد = جوانی . الحان = جمع لحن به معنی آواز خوش )
ای صبا گر به جوانان چمن باز رسی / خدمت ما برسان سرو و گل و ریحان را,ای صبا اگر به چمن های تر و تازه برسی . سلام ما را به سرو و گل و ریحان برسان . ( جوانان چمن = مراد جنس چمن است . خدمت = مراد دعا و سلام و ثنا است )
گر چنین جلوه کند مغبچه باده فروش / خاک روب در میخانه کنم مژگان را,اگر مغبچه باده فروش جلوه کند و بگذرد . همینطور که حالا می کند و رد می شود . من مژگان خود را جاروب میخانه می کنم . یعنی خدمتکار میخانه شده و همه گونه خدمت را با جان و دل انجام می دهم . ( مغ = کشیش و متصدی آتش و مطلقا به کافر مغ گویند . بچه = مطلقا کودک است ولی در اینجا مراد «پسر» است . خاکروب = جاروب )
ای که بر مه کشی از عنبر سارا چوگان / مضطرب حال مگردان من سرگردان را,ای جانانی که از زلفان چون عنبر سارا به صورت چون ماه چوگان کشیده ای . منِ عاشق و حیران و سرگردان را مضطرب مکن . ( مه = در اینجا منظور صورت است . سارا = خالص و ناب . مضطرب = متحرک )
ترسم این قوم که بر درد کشان می خندند / در سر کار خرابات کنند ایمان را,آن قومی که به باده نوشان می خندند و آنان را مورد تمسخر قرار می دهند . می ترسم که ایمانشان را در آرزو و کار میخانه تلف کنند . ( دُرد = گِلِ ته جام شراب . دُرد کشان = نوشنده دُرد . خرابات = میخانه )
یار مردان خدا باش که در کشتی نوح / هست خاکی که به آبی نخرد طوفان را,رفیق مردان خدا باش زیرا در کشتی حضرت نوح خاکی است و مراد از آن خاک خودِ حضرت نوح است که طوفان را کمتر از قطره آبی می داند . یعنی سعی کن با مردانی که به خدا نزدیک اند نزدیک باشی که مرادهای دنیا و آخرتت را بیابی .
برو از خانه گردون به در و نان مطلب / کان سیه کاسه در آخر بکشد مهمان را,از خانه گردون خارج شو و نانی طلب مکن و یا خود از خانه گردون برو و از او نان مخواه . زیرا این مهمان کش ، عاقبت مهمانِ خود را می کشد . منظور اینکه از فلک امید و انتظار وفا نداشته باش و به مال و منال و منصب دنیا اعتمائ نباید کرد . ( سیه کاسه = در اینجا مهمان کُش است ولی معنی خسیس هم می دهد )
هر که را خوابگه آخر مشتی خاک است / گو چه حاجت که بر افلاک کشی ایوان را,هر کس باشد بالاخره خوابگه آخرتش یک مشت خاک است . تو به او بگو چه حاجت که قصر و ایوان خود را تا فلک برافرازی . چون عاقبت همه اینها فنا است پس سعی و کوشش زیاد برای ساختن برای خانه های مجلل و باغ ها و باغچه های رنگین ناشی از جنون است زیرا در واقع برای دیگران است .
ماه کنعانی من مسند مصر آن تو شد / وقت آن است که بدرود کنی زندان را,ای یوسف ثانی من ، تختگاهِ مصرِ خاطرم از آنِ تو شد . یعنی به تخت دلِ من مالک شدی . پس وقت آن است که جان و دل غمناک مرا از زندان فراق رها نمایی . ( ماه کنعانی = مراد حضرت یوسف (ع) است . مسند = در اینجا مراد تخت است . گاه = وقت . بدرود = وداع )
حافظا می خور و رندی کن و خوش باش ولی / دام تزویر مکن چون دگران قرآن را,ای حافظ هر چه می خواهی بکن یا هر معصیت را که دلت خواست انجام بده . اما قرآن شریف را دام تزویر قرار مده . چونکه ریا کفر است . مراد خواجه تحریض به فساد نیست بلکه می گوید هر نوع معصیت که در دنیا وجود دارد بد است اما ریا از همه آنها بدتر است . ( دام تزویر = ریا )
ساقیا برخیز و در ده جام را / خاک بر سر کن غم ایام را,ای ساقی برخیز و جام می را بدستم ده و خاک بر سرِ ایام کن . یعنی باده بنوشیم و مست شویم و غم ایام را چنان فراموش کنیم که انگار زیر خاک مدفون است .
ساغر می بر کفم نه تا ز بر / برکشم این دلق ارزق فام را,ای ساقی ، ساغر می را بر کفم نِه . یعنی به دستم ده تا این خرقۀ ازرق یعنی کبود رنگ را از تن بیرون آورم . یعنی مست شوم و خرقه را چاک زنم و از تن به درآرم و دور اندازم . این بیت تعریض است به شیخ حسن ازرق پوش و پیروانش . چه این گروه همگی جامۀ کبود رنگ پوشند . [ ساغر = قدح . زِ بَر = از تنم . دلق = خرقه . ازرق فام = کبود رنگ ] – ازرق پوشان خلفاء و مریدان حسن ازرق پوش است . این ازرق پوشان همگی از صوفیان خلوتی اند و به مناسبت لباس کبود رنگی که به تن می کردند به این اسم مشهور شده اند . این فرقه از صوفیه با اصحاب پیرِ گلرنگ (شیخ محمود عطار شیرازی) مخالف بوده اند حتی گاه گاه بین شان اختلاف به جایی می رسید که منجر به شتم و ناسزا می گشت .
گرچه بدنامی است نزد عاقلان / ما نمی خواهیم ننگ و نام را,ای ساقی ، اگر چه باده نوشیدن و مست گشتن و جامه چاک زدن و بیرون انداختن آن نزد عاقلان بدنامی است اما ما مقید نام و ناموس و ننگ و عار نیستیم . زیرا ما مریدان رِندِ مخموریم .
باده در ده چند از این باد غرور / خاک بر سر نفس نافرجام را,ای ساقی ، باده بده تاکی از این بادِ غرور یعنی با غرور ، عُمر ضایع کردن تا کی . خاک بر نَفسِ بدفرجام یعنی نفسی که هرگز اصلاح پذیر نبوده و نیست . یعنی غیر از باده نوشی ، تابع مقتضیات نفس بودن ، تضییع عمر است .
دود آه سینه نالان من / سوخت این افسردگان خام را,دود آه سینۀ سوزان من این افسردگان بی تجربه را سوزاند . یعنی این ازرق پوشان را . [ افسردگان خام = تعبیری است از اشخاص ناقابل زیرا این دو نوع صفت در هر شیی مذموم است علی الخصوص در انسان ]
محرم راز دل شبهای خود / کس نمی بینم ز خاص و عام را,از خاص و عام کسی را محرمِ رازِ دلِ دیوانه خود نمی بینم . یعنی در تمام عالم یک همراز پیدا نمی شود که آدمی اسرار دل خود را برایش فاش نماید تا که اندکی بارِ غمِ دل تخفیف یابد . مَثَلِ مشهوری می گوید : « اگر نگویم می میرم و اگر بگویم اسرار فاش می شود »
با دلارامی مرا خاطر خوشست / کز دلم یکباره برد آرام من,دلم با دلآرامی خوش است . با دلآرامی که یکباره قرار و راحت را از من سلب نمود . [ دلآرام = باعث آرامش دل ، مراد از دلآرام در اینجا ممکن است جانانِ خواجه باشد و شاید اشاره است به شیخ محمود که مرید خواجه بود ]
ننگرد دیگر به سرو اندر چمن / هر که دید آن سرو سیم اندام را,هرگز در چمن به سرو ننگرد هر که آن سرو و سیم اندام را دید . یعنی کسی که زیبای بشری را ببیند . هرگز یک بار دیگر به زیبای ناتراشیده نظر نمی کند . [ سیم اندام = دارای اندام نقره ای که مراد شکل و سیما است ]
صبر کن حافظ به سختی روز و شب / عاقبت روزی بیابی کام را,ای حافظ ، روز و شب در برابر سختی ها و ناگواری ها صبر کن تا مرادت را بیابی یعنی به مرادت برسی زیرا الصبر مفتاح و الفرج است . [ منتها = غایت و نهایت ]
صوفی بیا که آینه صافی است جام / تا بنگری صفای می لعل فام را,صوفی بیا که آیینه جام ، صاف است . مقصود صفت باده است نه جام . بیا که صفای می لعل فام را ببینی . یعنی تماشا کن که باده چه حالت می دهد . [ صوفی = صوف در لغت پشم گوسفند را گویند . چون این طایفه اکثراََ پشم پوش بودند . به این جهت به صوفی موسوم شده اند . فام = رنگ زنده ، لعل فام = مراد لعلی رنگ است . ]
راز درون پرده ز رندان مست پرس / کاین حال نیست زاهد عالی مقام را,اسرار پشت پرده یا اسرار درون پرده یعنی اسرار نهانی را از عشاق مست بپرس . زیرا این حال ، حال زاهد عالی مقام نیست . یعنی آگهی از رموز و اسرار پشت پرده ، کارِ زاهد عالی مقام نیست . _ منظور بیت : مراد از عالی مقام ، عشاقی است که عُمر خود را در عشق جانان صرف کرده و طریق عشق و محبت را اختیار نموده اند . پس اینان سِرِ جانان را برای کسی فاش نمی کنند بلکه سِرِ معشوق را در جان خود و جان را در زبان خود مکتوم دارند . پس می توان گفت که افشای راز درون پرده ، حال آنان نیست .
عنقا شکار کس نشود دام باز چین / کانجا همیشه باد به دست است دام را,عنقا شکار کس نشود دامت را برچین . یعنی جانان که در عظمت و شکوه مثال عنقا است و عالی مقام است با فن و صنعت و حیله به کسی التفات نمی کند و در این کار همیشه در دستِ دام جز باد چیز دیگری نیست بلکه باد هم نیست زیرا چیزی حاصل نمی شود . یعنی در وصول به جانان ترک تدارک (سعی) بی فایده است . [ عنقا = به فارسی سیمرغ گویند . در ظهور عنقا اختلاف قول است . یک روایت می گوید : در زمان حضرت موسی (ع) ، حق تعالی یک جفت مرغ آفرید در اطراف قدس مبارک . همین که حضرت موسی وفات کرد . این دو مرغ به کوههای اطراف مکه کوچ کردند . بعضی گفته اند : ظهور عنقا در زمان قوم رس بوده است که پیغمبری به نام حنظلة بن صفوان داشتند . عده ای هم گفته اند مدت عمر این مرغ تا زمان حضرت خالد بن سنان (ع) بوده . این پیغمبر ظهورش در زمان فترت یعنی بین پیغمبری عیسی (ع) و رسالت حضرت محمد (ص) بوده است .
در بزم دور یک دو قدح درکش و برو / یعنی طمع مدار وصال دوام را,در بزم دنیا از قلیل و کثیر هر چه دست می دهد قانع شو و طمع زیاد نداشته باش یعنی به کم و بیش دنیا قانع باش و به زیاده طامع مباش . مصراع دوم محصول مصراع اول است . یعنی مگو که همیشه باید در ذوق و صفا باشم . چون باده نوشان که به یکی دو قدح قانع نشده . آنقدر می خورند که بالاخره مست لایعقل شده ، می افتند و بعدا خماری می کشند . [ خماری حالت کسالت آوری است که بعد از رفع نشئۀ می به شخص دست می دهد ]
ای دل شباب رفت و نچیدی گلی عیش / پیرانه سر مکن هنری ننگ و نام را,ای دل جوانی گذشت در حالی که از عمر گلی نچیدی یعنی هیچ فایده و نتیجه از عمرت نبردی . حاصل کلام اینکه در جوانی به وصال جانان نرسیدی پس حالا در زمان پیری هنری از خود نشان بده تا اینکه یک ننگ و نام عاشقانه بدست آوری . یعنی در جوانی نتوانستی یک وسیله ای برای رسیدن به وصال جانان به دست آری . سعی کن در پیری حالتی پیدا کنی . ( ننگ و نام = شهرت )
در عیش نقد کوش که چون آبخور نماند / آدم بهشت روضه دارالسلام را,به ذوق و صفایی که نقداَََ یعنی فی الحال برایت میسر است مشغول باش و به فکر آینده مباش زیرا حضرت آدم (ع) وقتی که در جنت قسمتش تمام شد . آنجا ررا ترک کرد و به خانه دنیا آمد یعنی به علت توجه به آینده از آنجا اخراج شد . [ عیش = در لغت به معنی زندگی است و در اینجا یعنی ذوق و عشرت . آبخور = محل آب خوردن . روضه = درلغت یعنی چمن و در اینجا مراد از باغچه است . دارالسلام = دار یعنی خانه و سلام اسم جنت است به معنی خانه جنت ]
ما را بر آستان تو بس حق خدمت است / ای خواجه باز بین به ترحم غلام را,ما در آستان تو حق خدمت زیادی داریم . ای خواجه به غلامت با نظر ترحم نگاه کن . [ خواجه = در اینجا سرور و بزرگ معنی می دهد یعنی همان جانان یا شلید هم منظور خواجه قوام الدین حسن و یا قوام اکبر باشد . لفظ خواجه به وزراء نیز اطلاق می شده است . بس = خیلی و بسیار ]
حافظ مرید جام می است ای صبا برو / و ز بنده بندگی برسان شیخ جام را,ای صبا ، حافظ طالب جام می است . برو و اظهار بندگی مرا به خدمت حضرت شیخ احمد جام برسان که اگر ممکن باشد توجهی کند و شرابی برایمان فراهم سازد همانطور گه در آن ایام معهود برای خود تهیه می کرد . [ مراد از شیخ ، شیخ الاسلام احم نامقی جامی معروف به ژنده پیل که در سنۀ 461 متولد و در سنۀ 536 وفات یافته و موطن او شهر جام است ]
به ملازمان سلطان که رساند این دعا را / که به شکر پادشاهی ز نظر مران گدا را,به مصاحبان جانان این تقاضا و تمنا را چه کسی می رساند که به شکرانه سلطنت یعنی شکرانه زیبایی ، عاشق مسکینی چون مرا از نظر دور مدار . [ مراد از «که» در مصراع اول اسم است به معنی چه کسی و «که» در مصراع دوم حرف بیان است . مراد از «سلطان» جانان است و مراد از «ملازمان» مصاحبان می باشد . کلمه «دعا» مدعا و مطلوب را می رساند ]
ز رقیب دیو سیرت به خدای خود پناهم / مگر آن شهاب ثاقب مددی دهد خدا را,از رقیب دیو سیرت یعنی رقیبی که خوی شیطانی دارد به سرور و آقای خود پناه می برم یعنی به جانان خود پناهنده می شوم . شاید که آن شهاب ثاقب یعنی جانان ، کمکی به من بنماید و محض رضای خدا با شراره های خود ، رقیب را بسوزاند و محو نماید . [ دیو = شیطان . سیرت = خُلق و خوی . پناهم = التجا می برم . مگر = شاید . شهاب = آتش پاره ای مشتعل است از کرۀ نار که در نزدیکی فلک قرار دارد بعضی افراد از روی بی اطلاعی شهاب را ستاره تصور کرده اند و گویند ستاره ای افتاد . ثاقب = مشتعل و سوزان که شهاب ثاقب به معنی شهاب سوزان است . خدای = بزرگ ، سرور ، آقا و صاحب که در شعر قدما خیلی بکار رفته است ]
مژه سیاهت ار کرد به خون ما اشارت / ز فریب او بیندیش و غلط مکن نگارا,اگر مژگان سیاهت به ریختن خون ما اشاره کرد . مواظب گول و فریب او باش و کار غلط مکن ای نگار . یعنی اگر مژگان سیاهت برای ریختن خون ما ، مکر و حیله بکار برده و فریبت داد. گول او را مخور و از فریبش غافل مشو ، چه اگر ما را بکشی بعد از کشتن ما پشیمان می شوی زیرا عاشقی چون ما دیگر پیدا نمی کنی .
دل عالمی بسوزی چو عذار برفروزی / تو از این چه سود داری که نمیکنی مدارا,دل عشاق بسیاری را می سوزانی وقتی گونه های خود را می افروزی . یعنی وقتی سرخ می شوی نمی دانم از این کار چه فایده می بری که مدارا نمی کنی . حاصل اینکه از زیبا ساختن خود و از سوزاندن دل عشاق چه سود و چه نفعی به تو می رسد که با آنان مدارا نمی کنی و هر کدام را به خدمت نمی گماری . [ عذار = اکثر شعرا آن را به معنای رخ بکار می برند و کلمه برفروزی قرینه است برای همین معنا . چون سرخ شدن در رخ است ]
همه شب در این امیدم که نسیمِ صبحگاهی / به پیامِ آشنایان بنوازد آشنا را,تمامی شب را به این امید می گذرانم که نسیمِ صبح از آشنایی برایم پیامِ محبت بیاورد تا مایه نوازش و تسلای خاطرم گردد .
چه قیامت است جانا که به عاشقان نمودی / دل و جان فدای رویت بنما عذارِ ما را,هولِ دشوار رستاخیز را با هجران خود در دل های مهرورزان پدید آوردی ، جان و دل فدای رخسار تو باد . روی نهان مکن . [ نمودی = نمودار مکن ]
به خدا که جرعه ای ده تو به حافظ سحرخیز / که دعای صبحگاهی اثری کند شما را,برای خاطر خدا به حافظ سحرخیز از باده وصل ات و یا از باده حُسن ات جرعه ای بده تا دعایی که هنگام صبح می کند برای شما اثری داشته باشد . زیرا برای مستجاب شدن دعاها ، وقت سحر اشرف اوقات است .
دل می رود ز دستم صاحبدلان خدا را / دردا که راز پنهان خواهد شد آشکارا,ای صاحبدلان ، دلم از دست می رود محض رضای خدا تدبیری کنید . با این وصف مصراع دوم حکم تعلیل را پیدا می کند یعنی : زیرا که راز پنهان آشکار می شود . [ راز پنهان = معانی که سالک در نتیجه سلوک خود به آنها می رسد . اسرار گویند که شاید مراد شاعر از راز پنهان ، همان اسرار ربوبیت است . ] – تعبیر دوم : ای صاحبدلان ، دلم از دست می رود به حق خدا حیف است که راز پنهان آشکار گردد . به هر حال ، استمداد از صاحبدلان است که برای وصلت چاره ای بکنند .
کشتی نشستگانیم ای باد شزطه برخیز / باشد که باز بینیم دیدار آشنا را,ما کشتی نشستگانیم یعنی کشتی مان روی آب متوقف گشته و حرکت نمی کند . ای باد موافق بلند شو و وزیدن بگیر . شاید که آن یار آموخته و یا شناگر را دوباره ببینم . [ ای یاران صاحبدل موافق ، من بیش از حد مضطرب و دلتنگم . چاره ای بکنید و تدبیری بیندیشید شاید که جمال با کمال و مبارک یار را مشاهده نمایم و این اضطراب و دلتنگی از من بر طرف گردد . ممکن است خواجه این غزل را در انصراف از غزل هند سروده باشد ] – کشتی نشستگان = گروهی که کشتی شان در دریا نشسته و حرکت نمی کند . باد شرطه = باد موافق را گویند که مراد از صاحبدلان موافق حالش است . آشنا = به دو معنا برمی خورد . یکی آموخته و دیگری شناگر در آب .
ده روزه مهر گردون افسانه است و افسون / نیکی به جای یاران فرصت شمار یارا,محبت ده روزه فلک یعنی اینکه فلک برای مدت موقت بر وفق مرادت می چرخد تماماََ مکر و حیله است و بی اعتبار و بی فایده می باشد . پس ای یار ، نیکی در حق یاران را فرصت شمار . یعنی تا فرصت در دست است احسان را از یاران دریغ مکن . [ افسانه = در ترکی «چیست آن» تعبیر می شود و در فارسی «چیستان» است و در عربی «اسطوره» است . افسون = حیله و مکر ، و نیز وِردی که زیر لب خوانند و به روی مریض فوت کنند ]
در حلقه گل و مل خوش خواند دوش بلبل / هات الصبوح هبوا یا ایهاالسکارا,در حلقه می و گل یعنی در مجلس باده و گل ، دیشب بلبل خوش نغمه سرایی کرد که بیدار شوید . وقت شراب صبح فوت شد ای باده نوشان . و به تعبیر دیگر : زمان شرابی که به هنگام صبح خورده می شود فوت شد . بیدار شوید و متنبه گردید ای باده نوشان . [ الصبوح ، نام شرابی است که هنگام صبح خورده می شود و مراد از سکارا ، باده نوشان است نه سرخوشان به معنی مست . زیرا سرخوشان به دلیل مستی قادر به تهیه چیزی نیستند . هبوا = بیدار شوید و متنبه گردید . مل = شراب . ] –
ای صاحب کرامت شکرانه سلامت / روزی تفقدی کن درویش بینوا را,ای صاحب احسان و کرم یعنی ای شخص کریم و نیکوکار به شکرانه سلامت خود از جمیع آفات و بلایا یک روز لااقل درویش بی نوا را مورد تفقد قرار داده ، تجسس و تفحصی از حالش بکن . یعنی احوالش را بپرس . مراد از صاحب کرامت ، جانان است و مراد از درویش بی نوا ، عاشق بیچاره است و شاید هم مراد از صاحب کرامت ، قوام الدین حسن و مراد از درویش بی نوا ، خودِ خواجه باشد . [ کرامت = خوبی کردن . سلامت = دور بودن از بلایا . شکرانه = صدقه ای است که وقتی انسان از عهده شکری نتواند بدر آید برای جبران آن صدقه می دهد . تفقد = رسیدگی به حال کسی و خاطر او را بدست آوردن . نوا = در این جا به معنی انتظام حال است ]
آسایش دو گیتی تفسیر این دو حرف است / با دوستان مروت با دشمنان مدارا,سبب راحتی و آسایش دو دنیا تفسیر این دو حرف است : با دوستان با ملایمت رفتار کردن و با دشمنان ودارا نمودن و کسی که عامل این دو جمله باشد در دنیا هرگز رنج نمی کشد . [ دو حرف = وقتی کلام از حیث لفظ مختصر و از جهت معنا مفصل باشد به آن کلام دو حرف گویند . گیتی = جهان ]
در کوی نیکنامی ما را گذر ندادند / گر تو نمی پسندی تغییر کن قضا را,ما را در محله نیکنامی گذر ندادند یعنی از ازل ما را جزء سعدا خلق نکردند که اسممان به نیکی مشهور شود . حال اگر تو این تقدیر را نمی پسندی . حکم وضع ازلی خدا را تغییر ده یعنی مرا جزء سعدا کن . [ نیک نامی = کسی که دارای نام خوب است . گذر = عبور . قضا = در اینجا مراد از صنع و قدرت یزدانی است . جایز است به معنای حکم الله هم باشد ]
آن تلخ وش که صوفی ام الخبائثش خواند / اشهی لنا و احلی ای قبلته العذارا,آن تلخ وش یعنی آن شرابی که صوفی آن را ام الخبائث خواند برای ما لذیذتر و با مزه تر از بوسۀ فرزندان دختر است . این معنی مطابق ذوق شعرا است اما در حقیقت معنای شعر این است : مراد از صوفی شخص حضرت محمد (ص) است چه ایشانند که خمر را ام الخبائث نامیده اند . یعنی این بیان پیامبر (ص) که شراب را ام الخبائث نام نهاده اند . برای ما از بوسۀ فرزندان اناث ، لذیذتر و شیرین تر است .
هنگام تنگدستی در عیش کوش و مستی / کاین کیمیای هستی قارون کند گدا را,وقتی تنگدست و بینوایی ، سعی کن که باده بنوشی و مست شوی زیرا این کیمیا هستی . گدا را ، قارون می کند . مراد اینکه ، وقتی شخص باده نوشید در عالم مستی خود را پادشاه عالم تصور می کند هر چند بسیار فقیر باشد . [ کیمیا = فنی که بوسیله بعضی حیل ، مس و آهن و غیره را به طلا تبدیل نمایند و از آن جهت است که کیمیا را حیله هم گویند و به کسانی که دائم به این کار اشتغال دارند اصحاب حیله گویند ]
سرکش مشو که چون شمع از غیرتت بسوزد / دلبر که در کف او موم است سنگ خارا,مطیع و منقاد دلبر شو و سرکشی مکن زیرا دلبر تو را چون شمع می سوزاند و می گدازد . دلبر که سنگ سخت یا سخت ترین سنگ ها در دست او چون موم نرم است . یعنی برای اینکه دلبرت باشد تسلیم و انقیاد لازم است زیرا عناد و سرکشی سبب برودت گشته و باعث دوری می گردد . پس شرط وصال جانان ، تسلیم است .
آئینه سکندر جام می است بنگر / تا بر تو عرضه دارند احوال ملک دارا,باده قدح چون آیینه اسکندر است یعنی هر خاصیتی که آن داشت باده قدح هم دارد و هر چه بخواهی نشانت می دهد . حالا نگاه کن تا احوال مملکت را به تو عرضه کند تا هیچ چیز برایت مجهول نماند . – دارا پدر اسکندر است و همینکه وفات کرد . داراب به جای پدرش به تخت سلطنت نشست . پس اسکندر با برادرش به جنگ پرداخت و می گفت : نصف مملکت پدرم به من می رسد اما داراب زیر بار اطاعت نرفت . پس هر بار که اسکندر قصد جنگ با برادرش می کرد . داراب که جام جهان نما در اختیارش بود تمام حالات اسکندر را در آن مشاهده می کرد و هر حیله و فنی که اسکندر برای جنگ بکار می برد . داراب به کمک همین جام جهان نما از آن واقف بود و بدین تدبیر تمام تدابیر اسکندر را خنثی می کرد . اما اسکندر از احوال برادرش بی خبر بود و هیچگونه وسیله ای نداشت که متقابلا تدابیر برادر را باطل کند و عملیات او را بلااثر گذارد . بالاخره اسکندر به حکماء متوسل شد و گفت : چاره ای بسازید که ما هم از کارهای داراب و از وضع مملکتش مطلع گردیم . حکمای یونان در اسکندریه آیینه ای ساختند به طول یک میل که تمام اقلیم سبعه را در آن آیینه تماشا می کردند . پس مراد خواجه از آیینه اسکندر همین آیینه است .
خوبان پارسی گو بخشندگان عمرند / ساقی بده بشارت رندان پارسا را,زیبایان فرسی گو بخشندگان عمرند یعنی بر جان آدمی روح تازه می بخشند . ای ساقی به عابد و زاهد و به پیران رهنما مژده بده بیایند و ملازم خدمت شریفشان باشند و با شنیدن کلمات روح افزای آنان ، جوانی را از سر گیرند . این سخن خواجه دلیل بر حلاوت و ملاحتی است که در زبان فارسی وجود دارد و بر آدمی ذوق و شوق و صفا می بخشد .
حافظ به خود نپوشید این خرقه می آلود / ای شیخ پاکدامن معذور دار ما را,حافظ این خرقه شراب آلوده را به اختیار خود نپوشیده است . ای شیخ پاکدامن ما را معذور بدار . یعنی من که حافظ ام به اختیار خود شرب نوش و باده پرست نشده ام بلکه هر کاری که می کنم به حکم ازلی است .
صبا به لطف بگو آن غزال رعنا را / که سر به کوه و بیابان تو داده ای ما را,ای صبا با لطف و ملایمت به آن غزال رعنا بگو که ما را تو سر به کوه و بیبان داده ای یعنی تو ، ما را فرهاد و مجنون کرده ای . [ صبا ، پیک شعر است زیرا اغلب شعرا با صبا مکالمه کرده و برای محبوب خود به وسیله صبا پیغام می فرستند . چون که جانان ، عالی جناب است و به مقامش فقط صبا و شمال واصل شوند . ( غزال = آهو بچه را گویند که شعرا اغلب محبوب ها را به آن تشبیه می کنند . رعنا = گلی را گویند که یک جانبش قرمز رنگ و روی دیگرش زرد رنگ باشد . لطف = نرمی و ملایمت ) ]
شکر فروش که عمرش دراز باد چرا / تفقدی نکند طوطی شکرخا را,شکر فروش که خداوند عمرش را طولانی کند . چرا حال طوطی شکرخا را نمی پرسد ؟ مراد از شکر فروش ، جانان خواجه می باشد و مراد از طوطی شکرخا ، خودِ خواجه است . [ جانان که از دهانش شکر می ریزد با طوطیی چون من یعنی شاعر فصیح و بلیغی چون من ، چرا حرف نمی زند و مقید حال من نیست ]
غرور حسنت اجازت مگر نداد ای گل / که پرسشی نکنی عندلیب شیدا را,ای گل مثل اینکه غرور حُسنت اجازه ندادکه حال این عندلیب شیدا را نمی پرسی . یعنی ای جانان آیا زیبایی و حُسنت مانع شده که به عشاق بیچاره التفات نکرده و احوالی از آنان نمی پرسی . [ غرور = غفلت ، گول خوردن . شیدا = دیوانه . عندلیب = بلبل ]
به خلق و لطف توان کرد صید اهل نظر / به بند و دام نگیرند مرغ دانا را,به محبوب مغرور نصیحت می کند و می فرماید : ای جانان ، عشاقی که اهل نظرند به حُسن خلق صید می شوند . یعنی با لطف و ملایمت ، عبد و مملوک می شوند . مصراع دوم در مقام تمثیل است . یعنی صاحب نظران چون مرغِ زیرک اند که هرگز با دام و تله شکار نمی شوند . بلکه برای صید آنها مدارا و حُسن التفات ضروری است .
ندانم از چه سبب رنگ آشنائی نیست / سهی قدان سیه چشم ماه سیما را,نمی دانم به چه سبب ، محبوب های ماه سیما و سیه چشم و سهی قد با ما نشانۀ آشنایی ندارند . [ شکایت از استغنای جانان است که نسبت به خواجه کم التفات بوده و خواجه زبان به شکایت گشوده است و کلمه محبوب را تعظیماََ جمع بسته است وگرنه منظور خواجه یک محبوب است ]
چو با حبیب نشینی و باده پیمائی / به یاد دار محبان باد پیما را,وقتی که با جانان همنشینی و باده می نوشی . عشاق مهجور و محروم از وصل معشوق را هم به خاطر بیار . یعنی در مجلس و خدمت جانان ذکری از آنان به میان آر و تذکری بده . باشد که با کیفیت باده در خاطر شریف جانان میل و انجذابی پیدا شود و تفقدی به حال این محرومین بکند .
جز این قدر نتوان گفت در جمال تو عیب / که وضع مهر و وفا نیست روی زیبا را,غیر از این عیب جزیی که روی زیبایت قانون مهر و محبت ندارد دیگر هیچ عیب نداری . یعنی اسباب حُسن و جمال را به حد کمال داری . الّا این که وفاکار نیستی و بلکه جفاکاری .
در آسمان نه عجب گر به گفته حافظ / سرود زهره به رقص آورد مسیحا را,کلمات دلاویز حافظ را که زهره در آسمان می خواند . مگر عجب است که آواز خواندن زهره ، حضرت عیسی را به رقص درآورد . [ چون زهره ستاره ساز نواختن است و نوازندگی را به او نسبت داده اند .
اگر آن ترک شیرازی بدست آرد دل ما را / به خال هندویش بخشم سمرقند و بخارا را,اگر آن محبوبۀ شیرازی دل ما را بدست بیاورد یعنی نسبت به ما لطف و مرحمت داشته و حال ما را رعایت کند به خال سیاهش سمرقند و بخارا را می بخشم . [ ترک = در لغت به معنای تاتار است و چون این قوم فطرتاََ خونخوار و ظالم و بی رحم اند . شعرای عجم معشوق ها را در بی رحمی و سنگدلی نسبت به عشاق خود به قوم ترک تشبیه کرده و آن ها را ترک لقب داده اند .  ترک شیراز = بنا به قولی ، از سپاهیان هلاکو عده زیادی در شیراز توطن جسته اند و در آن جا تولید نسل نموده اند . در این صورت مراد از ترک شیرازی تشبیه و استعاره نیست و بلکه ترکانی است که در شیراز اقامت گریده اند . هندویش = به کسانی که در کشور هند تولد یافته و هندی الاصل هستند . هندو گویند . سمرقند و بخارا = نام دو شهر است که مردمان هر دو شهر ترک اند ]
بده ساقی می باقی که در جنت نخواهی یافت / کنار آب رکن آباد و گلگشت مصلا را,ای ساقی بیار آن می که باقی مانده است . چه حتی در جنت هم صفا و طراوت چشمه رکن آباد و گردشگاه مصلی را پیدا نخواهی کرد . زیرا حنت اعلاست و هیچ شباهت به ای دنیا ندارد . [ آب رکن آباد = دره بزرگی است که از دامنه تپه ای به نام الله اکبر سرچشمه می گیرد و وجه تسمیه اش به رکناباد به واسطه این است که آنجا را شخصی به نام سید رکن الدین آباد کرده است . و در اطراف این آب عمارت ها ساخته و سدها بنا نموده و آنجا را به صورت یک گردشگاه خوب درآورده است و چون بین عجم رسم بوده که هر کس محلی را آباد کند و معمورش سازد . آن محل را به نام او نسبت می دهند از اینرو بدان محل رکن آباد گویند . گلگشت مصلی = مسیری زیبا در کنار رکن آباد و متصل به مصلای شیراز است ]
فغان کاین لولیان شوخ شیرین کار شهرآشوب / چنان بردند صبر از دل که ترکان خوان یغما را,مدد مدد ای مردم که این شوخ شیرین حرکات یعنی این لولی شوخ و شنگ که با شیوه های دل انگیز و مطبوع خود تمام مردم شهر را شیفته خود کرده است . صبر مرا هم چنان ربوده که گویی ترکان خوان نعمت را به یغما می برند . زیرا این لولی شیرین حرکات و شوخ هم زیباست و هم صدای دل انگیزش عقل از سر می برد . [ فغان = مخفف افغان است به معنی فریا ، فریاد استمداد . لولیان = جمع لولی است . طایفه ای از عجم است که عموما سیاه چشم و ابرو و سیه چرده می باشند و سازندگی و نوازندگی از خصایص اکثر این قوم است . شوخ = در اینجا به معنای خون گرم و خوش آیند و شیرین کار آمده است . شهرآشوب = کسی که در شهر غوغا بر پا کند . خوان یغما = سفره طعام است که در اعیاد و مهمانی های بزرگ برای یغما گسترده می شود ]
ز عشق ناتمام ما جمال یار مستغنی است / به آب و رنگ و خال و خط چه حاجت روی زیبا را,حسن کامل جانان از عشق ابتر و ناقص ما بی نیاز است . چنانکه صورت زیبا احتیاج به آب و رنگ و خط و خال مشاطه ندارد . یعنی حسن جانان خدادادی است و احتیاج به اسباب عارضی حسن ندارد . – خواجه نسبت به جمال با کمال جانان تادباََ عشق خود را ناقص ، اعتبار می کند . زیرا در بین بعضی از عشاق این موضوع مطرح است که گویند سبب کمال حسن جانان عشق ما است . چنانکه اگر ما از او قطع نظر کنیم کسی به او اعتبار نمی کند . ولی خواجه می فرماید : حسن جانان ما کامل است اما عشق عشاق نسبت به او ناقص می باشد به طوری که گفته اند « جانان احتیاج به محبت کسی ندارد » .
من از آن حسن روزافزون که یوسف داشت دانستم / که عشق از پرده عصمت برون آرد زلیخا را,من از آن حسنی که یوسف داشت یعنی حسنی که روز به روز در ترقی بوده ، دانستم که عشق یوسف بالآخره زلیخا را از پرده پاکی و پرهیزکاری بیرون آرد . یعنی رسوایش کند . زیرا هر قدر که حسن جانان کامل گردد به همان نسبت صبر و قرار عاشق کم می شود . پس رسوای عالم شدن برای عاشق ضروری است .
اگر دشنام فرمایی وگر نفرین دعا گویم / جواب تلخ می زیبد لب لعل شکرخا را,به من سخن ناروا بگویی . من از حرف های تو خوشحالم و هرگز دلتنگ نمی شوم . خداوند تعالی از تو جمیع بلایا را دفع کند و دور بدارد . ولی آیا جواب تلخ به آن لبان شیرین و چون لعل قرمز می زیبد ؟ یعنی آیا شایسته است که از آن لبان شیرین ، سخن تلخ بیرون آید ؟
نصحت گوش کن جانا که از جان دوستر دارند / جوانان سعادتمند پند پیر دانا را,ای جانِ من ، نصیحت بشنو . زیرا جوانان سعادتمند نصایح پیر دانشمند را از جان بیشتر دوست دارند .
حدیث از مطرب و می گو و راز دهر کمتر جو / که کس نگشود و نگشاید به حکمت این معما را,سخن از مطرب و می بگو و خیال آگهی از اسرار افلاک و عناصر را به کل ترک کن . زیرا تا کنون کسی نتوانسته و هیچ کس نیز نخواهد توانست این معما را با علم حکمت حل کند . فقط حق تعالی است که از اسرار دهر مطلع است و بس . [ حدیث = در این جا به معنی سخن آمده است . مطرب = خواننده و نوازنده را گویند که با ساز و آواز خود موجب سرور خاطرها می گردند ]
غزل گفتی و در سفتی بیا و خوش بخوان حافظ / که بر نظم تو افشاند فلک عقد ثریا را,ای حافظ غزل بی نهایت لطیف و خوب گفتی و دُر سفتی . حالا بیا و خوش بخوان یعنی غزل خود را به صوت درآر . تا به نطقت فلک ، ثریا را نثار کند . یعنی از کثرت حَظّی که از شعر تو می برد  . در مقابل شیوایی و لطافت غزلت عقد ثریا را به تو جایزه می دهد . [ عِقد = گلوبندی است که زنان به گلو می بندند . ثریا = نام ستاره است . عِقد ثریا ، شعرا ستاره ثریا را به گلوبند تشبیه کنند ]
صلاح کار کجا و من خراب کجا/ ببین تفاوت ره از کجاست تا به کجا,یار به فکر آرایش و اصلاح خود است ام من به فکر باده نوشی و مستی . هیچ مناسبتی بین من و یار نیست . مصراع دوم همین معنی را تایید می کند و می گوید : بین طریق عشق و طریق زهد تنافی وجود دارد . [ صلاح کار = عمل صالح و نیک . خراب = سرخوش و مست ]
دلم از صومعه بگرفت و خرقه سالوس / کجاست دیر مغان و شراب ناب کجا,دلم از صومعه و از خرقه ریا زده شد یعنی از هر دو این ها بیزارم . کجاست دیر مغان ؟ یعنی میخانه و شراب خالص و صاف کجاست . یعنی این که از زرق و ریا بیزارم و از ظاهر سازی نفرت دارم . سلوک طریق عشق و رندی را می خواهم . [ صومعه = در اصل عبادتگاه نصارا بوده ولی بعدها مطلقاََ به عبادتگاه اطلاق شد . دلم بگرفت = متنفرم و بیزارم . خرقه سالوس = خرقه ریا . ناب = خالص و صافی ]
چه نسبت است به رندی صلاح و تقوی را / سماع وعظ کجا نغمه رباب کجا,این بیت مضمون بیت اول را تایید می کند و می گوید : چه مناسبت دارد باده نوشی با صلاح و تقوی . استماع وعظ کجا و شنیدن ساز کجا . چون این دو با هم سازگار نیستند .
ز روی دوست دل دشمنان چه دریابد / چراغ مرده کجا شمع آفتاب کجا,از روی دوست ، خاطر دشمنان چه دریابد یعنی دشمنان از روی دوست نور و صفا کسب نمی کنند . مصراع دوم را مثل قرار داده و می فرماید : آتش خاموش شمع کجا و شمع آفتاب کجا . یعنی همانطور که شمع خاموش از خورشید نور و ضیا کسب نمی کند . دل افسرده دشمنان هم از روی جانان کسب نور و ضیا نکند . [ دریابد = فهمیدن ، یابیدن و یافتن مطلقاََ به معنای پیدا کردن است ولی اگر به اول هر یک از آنها ، پیشوند «در» اضافه گردد . معنای فهمیدن می دهند . چراغ = آتش پاره ای که در فتیله شمع می سوزد . و لفظ مرده اگر در مورد آتش بکار رود به معنای خاموش است ]
چو کحل بینش ما خاک آستان شماست / کجا رویم بفرما از این جناب کجا,چون خاک آستان شما سُرمه چشم ما است . بفرمایید که از این پیشگاه کجا رویم . یعنی تا چشم باز کردیم این پیشگاه را دیدیم و تا روز مرگ هم ملازم همین درگاهیم و غیر از این جا به جای دیگر نمی رویم . [ کحل = سُرمه . بینش = دیدن و بصر . آستان = درگاه ]
مبین سیب زنخدان که چاه در راه است/ کجا همی روی ای دل بدین شتاب کجا,ای دل به سیب زنخدان جانان فریفته مشو که آن در سر راهش چاهی است . خطاب به دل گوید : ای دل با این عجله کجا می روی . شتاب مکن و با تمکین و تأمل برو که به چاه نیفتی والّا زندانی ابد می شوی . چون زنجیرهای زلف جانان زندان و حبس خانه دل هاست . هر کس که گرفتار شد دیگر خلاصی ندارد پس اگر می خواهی گرفتار نشوی و اسیر عشق جانان نگردی به آن چیزها التفات و توجه نداشته باش . [ سیب زنخدان = زقن را گویند ، گودی در چانه که شعرا آن را به سیب و به ، تشبیه کرده اند . چاه = در اینجا به معنای چاه عمیق واقعی نیست ]
بشد که یاد خوشش باد روزگار وصال / خود آن کرشمه کجا رفت و آن عتاب کجا,روزگار وصال رفت . ذکرش به خیر باد . آن حرکات موزون و آن شیوه های مقبول و مطبوع جانان کجا رفت و آن عتاب های محبوبانه آن زمان چطور شد . [ بشد = رفت . یاد = ذکر و به خاطر آوردن . کرشمه = حرکات موزونی که از چشم و ابرو صادر مشود ، ناز و عشوه . عتاب = سرزنش ]
قرار و خواب ز حافظ طمع مدار ای دوست / قرار چیست صبوری کدام و خواب کجا,  ای جانان از حافظ طمع و توقع قرار و صبر و خواب نداشته باش . قرار چیست و خواب کدام است و صبر کجاست ؟ مراد این است که خواب و آرامش در مقام صبر است . در مقام عشق این ها مفهومی ندارد . یعنی عاشق از این ها برکنار است . [ طمع مدار = آرزو مکن ]
الا یا ایهاالساقی ادر کاسا و ناولها / که عشق آسان نمود اول ولی افتاد مشکل ها,ساقی ، باده به یک یک اهل مجلس بده و آن وقت به من بده زیرا عشق جانان در ابتدا به نظر ساده آمد اما در آخر مشکلات زیادی در آن پیدا شد . [ زیرا به کسی که دل دادی و عشق ورزیدی ابتدا نسبت به تو انواع ملایمات را نشان می دهد اما بعد شروع می کند به استغنا ، عاشق بیچاره هم تحمل استغنا را نیاورده . برای تسلی آلام درونی خود گاه به باده و زمانی به افیون و قهوه مبتلا می شود که اندکی دل دیوانه خود را آرام کند . ( اَدِر = به گردش درآوردن ، کاس = جام ، ناول = به کسی دادن ) ]
به بوی نافه ای کاخر صبا زان طره بگشاید / زتاب جعد مشکینش چه خون افتاد در دل ها,به سبب بوی خوش یا به امید بوی مشک که صبا آن را از زلف پر چین و شکن یا از طره تابدار جانان می آورد چه خون ها که در دلها افتاد . یعنی دلها را پر از خون کرد و سبب خون شدن دلها انتظار طولانی است . چه صبا در گشودن پیچ و تاب زلف مجعد جانان درنگ می کند و باعث اضطراب خاطر عشاق می گردد . [ جعد = موی مجعد یعنی مویی که به شکل جلقه زنجیر باشد . تاب = در اینجا به معنی چین و شکن است . نافه = نافه مشک یعنی غلاف مشک ]
مرا در منزل جانان چه امن عیش چون هردم / جرس فریاد می دارد که بربندید محمل ها,در منزل جانان برای من زندگی راحت وامن چگونه میسر است یعنی میسر نیست چونکه هر آن و هر نفس ، جرس آگاه می کند که بارهایتان را بربندید و هر چه زودتر به جانان واصل شوید ک فرصت غنیمت است . [ جرس = زنگ البته از نوعی که به گردن شترها می بندند ] – منزل ، محل نزول یا خانه و مسکن ، به قیاس منزلها که در بیت بعد آمده ، اینجا نیز مرادش منازل است و لکن به ضرورت وزن شعر به صورت مفرد بیان کرده است . زیرا که راه وصول به جانان منحصر به یک راه نمی شود بلکه منازل متعدد لازم است . به این معنی که عاشق برای وصول به جانان باید رنج و محنت زیاد بکشد و مراحل سخت بگذراند تا قدر وصل معشوق را بداند و کمر به خدمتش بربندد .
به می سجاده رنگین کن گرت پیر مغان گوید / که سالک بی خبر نبود ز راه و رسم منزل ها,اگر پیر مغان یعنی باده فروش به تو گوید که اسباب عبادت و سجاده را با شراب آلوده کن . سخنش را قبول کن و اوامر او را به جا بیاور . زیرا که پیر مغان ، سالک مرتاص طریق باده نوشان است و از عادات و رسوم میخانه ها بی خبر نیست . چه هر روز عرفای کاملی را به سر منزل مقصود راهنمایی می کند و از رسوم رندان کاملا آگاه می باشد و طبیعت و مشرب همه سالکین را خوب شناخته است . پس پیروی و اطاعت از اوامر او لازم و ضروری است و تخلف از دستورات وی موجب ندامت جبران ناپذیر می گردد . زیرا در امر ندامت خماری حکمت عظیم وجود دارد که آن حکمت را فقط پیر و امثال او می داند . [ مغان = جمع مغ به معنی کشیش و متصدی آتش و مطلقاََ به کافر ، مغ گویند . و مراد از پیر مغان ، بزرگ و رئیس مغان است . ]
شب تاریک و بیم موج و گردابی چنین هایل / کجا دانند حال ما ، سبکباران ساحل ها,ظلمت شب هجران و ترس از رقیب و خوف غرق شدن در گرداب فراق ابدی . این است وضع و حال ما ، پس کسانی که به ساحل وصال رسیده اند . دیگر نه غم اغیار دارند و نه خوف انفصال از معشوق . پس چگونه می توانند حال ما را دریابند . [ بیم = خوف و ترس ، گرداب = محلی که آب به دور خود می چرخد ، هایل = مشتق از هول به معنای ترس ، سبکبار = کنایه از اشخاص آسوده و بی خیال ]
همه کارم ز خودکامی به بدنامی کشید آخر / نهان کی ماند آن رازی کزو سازند محفل ها,چون تمام افعال و اعمالم به مقتضای میل و مراد و خواهش دل خودم بوده . یعنی متوجه حصول مراد و دلخواه خودم بودم و مقید حصول مراد جانان نبودم  و پیوسته حصول مرادجانان را بر مراد و میل خودم مقدم نمی دیدم . این است که بالآخره کارم به رسوایی و بدنامی منحر شد . [ خودکام = کسی که همه کارها را به مقتضای میل و مطابق دلخواه خود انجام دهد . بدنام = رسوا ] منظور بیت : مقتضای عشق و محبت بدست آوردن خاطر جانان است و برای نیل به این مقصود باید مال و جان را ترک گفته و خدماتی که شایسته مقام جانان باشد با کمال رعایت ادب به جا آورد . حتی به موقع باید از اقارب و متعلقات هم چشم پوشید . خلاصه برای تقرب به درگاه دولت و سدّۀ سعادت جانان باید التزام آستان جانان را همیشه رعایت کرد . پس مصراع دوم را ضرب المثل برای مضمون مصراع اول آورده و می گوید : کی مخفی می ماند سِرّی که آن را در مجمع و محافل گویند یعنی البته نمی ماند . هلالی در این باره گوید : بعد از این راز هلالی نتوان ساخت نهان / که به هر خلوت ازو انجمنی ساخته اند . 
حضوری گر همی خواهی ازو غایب مشو حافظ / متی ما تلق من تهوی وع الدنیا و اهمل ها,ای حافظ اگر می خواهی به آنچه که دوست داری برسی . دنیا ترک کن یعنی در راه وصل معشوق همه چیز خود را بذل کن و در راه خدمتش صرف نمای . چه مراد از ترک دنیا ، ترک اموال و اسباب و بطورکلی علایق دنیوی است . زیرا بزرگترین وسیله وصل معشوق ، گذشت از مال و پس از آن بذل نفس است و کسی که از این دو صرف نظر نماید شایسته خدمت می باشد و از این ها که بگذریم آن وقت مقام علم است و معرفت . و در یک کلام ، اگر طالب آسایشی ای حافظ ازو غافل مشو . [ تلق = کسی را دیدن ، تهوی = دوست داشتن ، دع =  ترک کردن ، اهمل = فراموش کردن چیزی ]
تا عمر آمد ز قیصر یک رسول / در مدینه از بیابان نغول,از طرف قیصر روم ، فرستاده ای پس از درنوردیدن بیابانهای پهناور برای دیدن عمر (خلیفه دوم)  وارد مدینه شد . [ مدینه یکی از شهرهای معروف کشور عربستان سعودی است و از حیث مذهبی و تاریخی موقعیت بس والایی دارد . این شهر تا پیش از هجرت پیامبر (ص) یثرب نام داشت و زآن پس مدینة النبی خوانده شد و سپس به مدینه تخفیف یافت . نغول به معنی ژرف و عمیق آمده است . ]
گفت : کو قصر خلیفه ، ای حشم ؟ / تا من اسب و رخت را آنجا کشم,فرستاده قیضر روم گفت : ای مردم کاخ خلیفه کجاست تا من اسب و اسباب و رختم را بدانجا ببرم و در آنجا رحل اقامت افکنم .
قوم گفتندش که او را قصر نیست / مر عمر را قصر ، جان روشنی است,مردم به فرستاده قیصر روم پاسخ دادند که خلیفه مسلمین کاخی ندارد . در حقیقت کاخ او ، همان دل روشن و روان تابناک اوست .
گر چه از میری ورا آوازه ای است / همچو درویشان ، مر او را کازه ای است,اگر چه عمر از حیث فرمانروایی ، آوازه و شهرت دارد ولی مانند درویشان در خانه ای محقر زندگی می کند .
ای برادر چون ببینی قصر او ؟ / چونکه در چشم دلت رسته است مو,ای برادر تو چگونه می خواهی کاخ باطنی او را ببینی در حالیکه بر دیدگان باطنی ات ، موی اوصاف ذمیمه روییده است . [ مو در چشم رستن ، روییدن مو در پلک چشم است که از بیرون به درون چشم رشد می کند و چشم را می آزارد و در قدیم یکی از بیماریهای چشمی بوده است ولی در اینجا کنایه از هواهای نفسانی است که چشم دل را می پوشاند ]
چشم دل از مو و علت پاک آر / و آنگه آن ، دیدار قصرش چشم دار,  ابتدا چشم دلت را از موی حرص و هوی و از هر عیب و نقصی پاک کن و سپس به دیدن کاخ او چشم بگشا .
هر که را هست از هوس ها جان پاک / زود بیند حضرت و ایوان پاک,هر که جان و روانش را از هوس های دنیوی پاک کند . او بی درنگ حضرت حق و ایوان پاک الهی را مشاهده کند .
چون محمد پاک شد زین نار و دود / هر کجا رو کرد ، وجه الله بود,به عنوان مثال همینکه محمد (ص) از دود و آتش دنیوی و کدورت بشری پاک شد . به هر سوی که رو کرد وجه الله را دید . [ وجه الله اصطلاحی است قرآنی ، در آیه 115 سوره بقره آمده است ” خاور و باختر هستی از آن خداوند است پس به هر سوی رو کنید آنجاست وجه خداوند ” .  برخی گفته اند که مقصود از وجه الله همان ذات الهی است (شرح مثنوی ولی محمد اکبرآبادی ، دفتر اول ، ص 90) و برخی گفته اند که وجه هر چیز ، آن جهتی است که شخص به وسیله آن با دیگران مواجه می شود و ظهور و تجلی می کند . پس وجه هر کس مظهر اوست . مقصود از وجه الله مظهر و مظاهر خداوند است (رساله فی السیر و السلوک ، ص 24) . خداوند به واسطه مظاهر و مرائی بر عالم ، تجلی می کند زیرا تاب رویت بی واسطه او را ندارند . چنانکه در بیت 139 همین دفتر فرماید :] گفتم ار عریان شود او در میان / نی تو مانی ، نی کنارت ، نی میان 
چون رفیقی وسوسه بد خواه را / کی بدانی ثم وجه الله را ؟,ای کسی که چشم دلت از موهای زائد هوی و هوس پاک نشده است . چون همراه وسوسه های شیطان بدخواه هستی ، کی بدین حقیقت واقف خواهی شد که آدمی به هر جا که روی آورد . ذات حضرت حق در آنجا متجلی است .
هر که را باشد ز سینه فتح باب / او ز هر شهری ، ببیند آفتاب,هر کس که به مقام شرح صدر برسد یعنی هر کس که سینه باطنی اش به روی معارف حق گشوده گردد . او در هر مرتبه ای از مراتب متعین جهان مادی ، پرتو شمس حقیقت را مشاهده کند . [ فتح باب به معنی گشودن در آرزو و نیاز است و در اینجا مراد از ، کشف و شهود الهی است یعنی مرتبه ای از ادراک حقیقت که در آن مرتبه درهای غیب به روی دل و قلب سالک گشوده گردد و شهر در اینجا کنایه از هر مرتبه از مراتب متعین جهان صورت است . – منظور بیت : هر کس به مقام کشف و شهود رسد . در هر ذره ای ، آفتاب حقیقت را مشاهده می کند .
حق پدید است از میان دیگران / همچو ماه ، اندر میان اختران,در میان همه کائنات و موجودات ، حضرت حق از همه آشکارتر است . درست مانند ماه که در میان ستارگان ظاهرتر و تابان تر است . [ حضرت حق در این جهان از هر چیز ، ظاهرتر است ولی از شدت ظهور پوشیده و مستتر می شود . زیرا همانطور که استتار موجب خفاء می شود . غایت ظهور نیز موجب خفاء می گردد . مانند خورشید که هر گاه مستقیم بر دیدگان تابد . چشم را تباه کند و نامرئی گردد . از اینرو شیخ محمود شبستری گوید :  جهان ، جمله فروغ نور حق دان / حق اندر وی ز پیدایی است ، پنهان . (گلشن راز ، ص 72)
دو سر انگشت بر دو چشم ، نه / هیچ بینی از جهان ؟ انصاف ده,  برای مثال ، در سر انگشت را روی چشمانت بگذار و انصافا بگو آیا از دنیا چیزی می بین ؟ مسلما نمی بینی . [ اگر حضرت حق را قلبا شهود نمی کنیم و باور نداریم بدین خاطر است که هواهای نفسانی و حجاب های غفلت ، دیده دل ما را پوشانده است . لاهوری با زبان عرفان نظری ، این بیت را چنین شرح کرده است ” کنایه از آن است که تعین امکانی ، حجاب بصیرت ما گردیده . (مکاشفان رضوی ، ص 104) ]
گر نبینی ، این جهان معدوم نیست / عیب جز ز انگشت نفس شوم نیست,اگر تو چشمانت را ببندی یا با چیزی بپوشانی و در آن صورت نتوانی جهان هستی را ببینی . این ندیدن تو دلیل بر این نمی شود که جهان وجود ندارد . زیرا نیافتن دلیل بر نبودن نیست . پس این انگشت نحس نفس اماره توست که دیده دل تو را پوشانده و سبب شده است که تو جهان را نبینی . پس عیب و منقصت تو و عدم بینش تو از ناحیه نفس اماره است .
تو ز چشم ، انگشت را بردار هین / وآنگهانی هر چه می خواهی ببین,تو انگشت را از روی چشمانت بردار و بعد از آن هر چه دلت می خواهد تماشا کن . [ ابیات اخیر استدلال است بر اینکه حضرت حق به نحو کاملی ظهور دارد منتهی هواهای نفسانی ، آدمی را از او محتجب می سازد ]
نوح را گفتند امت : کو ثواب ؟ / گفت : او زآن سوی ، واستغشوا ثیاب,امت حضرت نوح (ع) بدو گفتند : پس کو آن پاداش موعود تو ؟ نوح نیز پاسخ داد : پاداش الهی در ماورای حجاب جهل و غفلت و عناد شماست . ولی چه کنم که جامه جهل و غفلت و عناد بر سر خود کشیده اید . [ اشارت است به آیه 7 سوره نوح ” و من هر گاه ایشان را فرا می خواندم تا تو ایشان را آمرزی . انگشتان خود بر گوش می نهادند و جامه بر سر می کشیدند ” . انگشت بر گوش نهادن و جامه بر سر کشیدن ، تعبیری است از لجاجت ورزیدن و تنفر اظهار نمودن . ]
رو و سر در جامه ها پیچیده اید / لاجرم با دیده و نادیده اید,ای کسانی که سر و روی خود را در جامه ها نهان داشته اید . شما با آنکه دیده باطنی دارید ولی چون در لباس آن را جسمانی پوشانده اید . نمی توانید حقیقت را مشاهده نمایید . [ مصراع دوم اشارت دارد به قسمتی از آیه 179 سوره اعراف ” آنان چشم دارند لیک نبینند ” ]
آدمی دید است و باقی پوست است / دید آن است آن ، که دید دوست است,انسان در حقیقت دیده است و مابقی پوست است و آن دیده ای ، دیده است که خدا را ببیند . چشمی که دوست را نبیند چشم نیست . [ می توان گفت که مراد از دید ، قوه کشف و شهود است . اگر این وجه را فرض کنیم با مکتب مولانا سازوارتر است . زیرا از نظر او ، بینش بر دانش ارجح است . در این صورت مراد از پوست ، علوم ظاهری و محفوظاتی است که انگیزنده روح نیست بلکه باری است گران بر آن . ] – برتری انسان بر دیگر حیوانات ، قوه فکرت و تعقل اوست و اگر اندیشه و عقل را از انسان سلب کنیم وجه تمایزی میان او و حیوانات وجود نخواهد داشت . مولانا در بیت 277 دفتر دوم گوید :  ای برادر تو همان اندیشه ای / مابقی تو استخوان و ریشه ای .
چونکه دید دوست نبود ، کور به / دوست ، کو باقی نباشد ، دور به,آن چشمی که جمال یار را نمی بیند . بهتر است که کور باشد . و دوستی که یابنده نباشد . دور بودنش ، بهتر است . [ امام حسین (ع) در دعای عرفه فرماید : ” کور با چشمی که تو را نبیند ” مولانا به کرات گفته است که عشق بر میرندگان آفل ، ثبات و بهایی ندارد . ]
چون رسول روم ، این الفاظ تر / در سماع آورد ، شد مشتاق تر,  هنگامی که فرستاده قیصر روم این سخنان نغز و دلپذیر را شنید . اشتیاقش برای دیدن عمر بیشتر شد .
دیده را بر جستن عمر گذاشت / رخت را و اسب را ضایع گذاشت,فرستاده قیصر روم برای پیدا کردن عمر به هر سو نگریخت و چنان غرق یافتن او شده بود که رخت و اسب و اسباب خود را جا گذاشت و گم کرد .
هر طرف اندر پی آن مرد کار / می شدی پرسان او ، دیوانه وار,فرستاده قیصر روم برای پیدا کردن آن مرد لایق و برجسته الهی ، دیوانه وار به هر طرف می دوید و از همه کس سراغ او را می گرفت .
کین چنین مردی بود اندر جهان / وز جهان مانند جان باشد نهان ؟,  فرستاده قیصر روم با شگفتی تمام به خود می گفت : آیا ممکن است که چنین مردی در جهان باشد و در جهان مانند جان ، پنهان باشد . [ جان یا اشاره به روح مجرد است یا اشاره به حضرت ذوالجلال که از فرط ظهور ، پوشیده و مختفی است . ]
جست او را ، تاش چون بنده بود / لاجرم جوینده یابنده بود,فرستاده قیصر روم همچنان به دنبال عمر بود تا او را بیابد و به حضورش رسد و مانند بنده در خدمتش باشد . زیرا که جوینده ، یابنده است . [ مصراع دوم ، ضرب المثلی است متداول در فارسی که اصل آن عربی است ” هر که چیزی خواهد و کوشد ، بیابدش ” . بعضی این ضرب المثل را به جنید بغدادی نسبت داده اند . نظامی گوید : چنین زد مثل ، شاه گویندگان / که جویندگان اند یابندگان ]
دید اعرابی زنی او را دخیل / گفت عمر ، نک به زیر آن نخیل,یک زن تازی صحرانشین ، چون فرستاده قیصر روم را غریب و بیگانه یافت به فراست دریافت که او دنبال عمر است . پس بدو گفت : الان عمر زیر فلان درخت خرما آرمیده است .
زیر خرمابن ، ز خلقان او جدا / زیر سایه خفته بین ، سایه خدا,زن بدو گفت : عمر دور از مردم در زیر درخت خرما آرمیده است . ببین که سایه خدا زیر سایه درخت خرما خوابیده است . ( توضیح سایه خدا در شرح بیت 425 همین دفتر آمده است )
آمد او آنجا و از دور ایستاد / مر عمر را دید و در لرز اوفتاد,فرستاده روم بدانجا آمد و در نقطه ای دور ایستاد و همینکه به عمر نگریست لرزه بر اندامش افتاذ .
هیبتی زآن خفته آمد بر رسول / حالتی خوش کرد در جانش نزول,از آن مرد خفته در زیر سایه درخت (عمر) در دل فرستاده دولت روم ترسی توام با احترام پدید آمد ولی در عین حال نوعی نشاط روحانی بدو دست داد و کلا احساس خوبی داشت .
مهر و هیبت هست ضد همدگر / این دو ضد را دید ، جمع اندر جگر,محبت و ترس ، ضد یکدیگرند . اما فرستاده دولت روم ، این دو ضد را در ضمیرش جمع می دید .
گفت با خود : من شهان را دیده ام / پیش سلطانان ، مه و بگزیده ام,فرستاده روم که شدیدا تحت تاثیر عظمت روحی عمر قرار گرفته بود با خود گفت : من تا به حال شاهان بسیاری را دیده ام و در نظر سلاطین بزرگ ، شخصی عالیقدر و نخبه شمرده می شدم . [ مه به معنی بزرگ و والا است ]
از شهانم هیبت و ترسی نبود / هیبت این مرد ، هوشم را ربود,من از ملاقات با شاهان هیچگونه ترس و واهمه ای در خود احساس نمی کردم ولی هیبت این مرد عقل و هوش از سرم درربود .
رفته ام در بیشه شیر و پلنگ / روی من زایشان نگردانید رنگ,من تا به حال بارها به بیشه شیران و پلنگان رفته ام . اما از روبرو شدن با آن جانوران وحشی ، خود را نمی باختم و رنگ از چهره ام نمی پرید . [ رنگ گردانیدن به معنی ترس آمده است زیرا انسان موقع غلبه ترس ، رنگ چهره اش تغییر می کند ]
بس شدستم در مصاف و کارزار / همچو شیر ، آن دم که باشد کارزار,هر گاه که پیکاری پیش می آمد . همچون شیر به آوردگاه می شتافتم . [ مصاف جمع مصف به معنی محلی که به صف می ایستند ، میدان جنگ ]
بس که خوردم ، بس زدم زخم گران / دل قوی تر بوده ام از دیگران,در آوردگاه ضرباتی بر پیکرم نشسته است و در عوض ضربات سنگینی نیز بر حریفان وارد آورده ام . به هر تقدیر در این نبردها از سایرین دلاورتر بوده ام .
بی سلیح ، این مرد خفته بر زمین / من به هفت اندام لرزان ، چیست این,این مرد بی آنکه سلاحی داشته باشد . بر زمین خفته است ولی نمی دانم چرا هفت بند پیکرم یعنی سر تا وجودم می لرزد . [ سلیح به معمی جنگ افزار و سلاح آمده است . و هفت اندام عبارتند از سر ، سینه ، شکم ، دو دست و دو پا می باشد ]
هیبت حق است این ، از خلق نیست / هیبت این مرد صاحب دلق نیست,  این هیبت ، هیبت حضرت حق است نه هیبت مخلوق . در حقیقت این هیبت از این ژنده پوش نیست . بلکه هیبت و شوکت حضرت حق بر او تجلی کرده است . [ صاحب دلق به معنی ژنده پوش آمده است . توضیح بیشتر در شرح بیت 685 همین دفتر ]
هر که ترسید از حق و تقوی گزید / ترسد از وی ، جن و انس و هر که دید,هر کس از خدا بترسد و تقوا پیشه کند . آدمیان و پریان و هر کس که او را بیند از وی بترسد . [ اشارت است به حدیث ” هر که از خدا ترسد . از او همه چیز بترسد و هر که از غیر خدا ترسد . خداوند او را از هر چیز بترساند ]
اندرین فکرت به حرمت دست بست / بعد یکساعت عمر از خواب جست,فرستاده روم در همین افکار بود و در کمال ادب و احترام دست به سینه نهاده بود که دقایقی بعد عمر از خواب برخاست .
پیش از عثمان یکی نَسّاخ بود / کو به نَسخِ وحی جدّی می نمود,پیش از عثمان ، کاتبی بود که در نوشتن وحی بسیار کوشایی می ورزید [ عثمان بن عفّان ، خلیف سوم یکی از کاتبان وحی بود . ( نَسّاخ = نسخه نویس ، کاتب وحی ، نویسنده ) ]
وحیِ پیغمبر چوخواندی در سَبَق / او همان را وانبشتی بر ورق,وقتی که پیامبر (ص) از وحی و آیات قرآن چیزی می خواند . آن کاتب ، همان را روی کاغذ می نوشت . [ سَبَق = در اینجا به معنی قرآن آمده است ]
پرتوِ آن وحی ، بر وی تافتی / او درونِ خویش ، حکمت یافتی,پرتوِ وحیِ حضرت ختمی مرتبت (ص) بر قلب کاتب می تابید و او در ضمیر و نهاد خویش ، احساس می کرد که حکمت و معرفتی یافته است .
عینِ آن حکمت بفرمودی رسول /زین قَدَر گمراه شد آن بوالفضول,کاتب یاد شده ، عین آن حکمتی که حضرت رسول (ص) بیان می فرمود در ضمیر خویش احساس می کرد و آن جانب فرمود : این شخصِ خودبین و مغرور از این مقدار حکمت ، گمراه شد و چنین ادعا کرد . [ بوالفضول = نادانی که خود را دانا نماید ، کنایه از یاوه گو . ( فرهنگ لغات و تعبیرات مثنوی ، ج 2 ، ص 165 ) ]
کانچه می گوید رسولِ مُستَنیر / مر مرا هست آن حقیقت در ضمیر,هر چه را که رسول روشن ضمیر می فرماید : همان حقیقت در ضمیر من نیز تحقق دارد . [ مُستَنیر = روشنایی جوینده ، روشن و تابان ]
پرتوِ اندیشه اش زد بر رسول / قهرِ حق آورد بر جانش نزول,برق اندیشه ها و وساوس آن کاتب ، بر دلِ حضرتِ رسول زده شد و انعکاس یافت . پس قهرِ حق تعالی بر جانِ آن کاتب فرود آمد .
هم ز نَسّاخی برآمد ، هم ز دین / شد عدُوِ مصطفی و دین ، به کین,او به واسطۀ آن غرور ، هم مقامِ کاتبی را از دست داد و هم از عرصۀ دین خارج شد و کینۀ حضرتِ رسول را به دل گرفت و ستیزه گری آغازید .
مصطفی فرمود ای گَبرِ عنود / چُون سیه گشتی ؟ اگر نور از تو بود,پیامبر (ص) فرمود : ای کافرِ ستیزه گر ، اگر نورِ معنا و روشنی وحی  از تو ناشی می شد . اینک چرا سیاه و تیره دل شدی ؟
گر تو یَنبوعِ الهی بوده ای / این چنین آب سیه نگشوده ای,اگر تو سرچشمه الهی بودی . هرگز چنین آبِ سیاهی را روان نمی داشتی . و اگر واقعاََ نور حق با تو می بود . هرگز به سوی تاریکی و ظلمت ، گرایش نمی کردی . [ آب سیاه ، استعاره از تاریکی گمراهی است . یَنبوع = چشمه ، جوی پُر آب ]
تا که ناموسش به پیشِ این و آن / نشکند ، بر بست این او را دهان,برای آنکه آوازه و ناموسش نزد این و آن لکه دار نشود . در این باره ، دهان کاتب را بست و به همین جهت وی نتوانست توبه کند . [ با آنکه کاتب می دانست که خطایی مرتکب شده ولی تعصبِ جاهلی و غیرت نابجای او سبب شد که توبه نکند . چرا که ترسید شخصیت موهومش در نگاه مردم شکسته شود ]
اندرون می شوردش هم زین سبب / او نیارد توبه کردن این عجب,بدین سبب دلش می سوخت یعنی از اینکه نمی توانست توبه کند . پریشان و ناراحت بود . ولی بر توبه کردن نیز توانا نبود و این ، شگفت انگیز است .
آه می کرد و نبودش آه ، سود / چون درآمد تیغ و سَر را در ربُود,آن کاتب وحی ، از روی تاسف و افسوس ، آه می کشید . ولی این آه ، سودی نداشت . زیرا او همچنان به تکبّر و نِخوت سرگرم بود تا آنکه تیغِ قهرِ الهی آمد و سرش را در ربُود .
کرده حق ، ناموس را صد مَن حدید / ای بسی بسته به بندِ ناپدید,حضرتِ حق تعالی ، ناموری و بالیدن را همانند صد من آهن کرده که به صورت زنجیری بر دست و پای ما بسته می شود . بسیارند کسانی که با رشتۀ ناموری و تفاخر بسته شده اند . [ حدید = آهن ]
کبر و کفر ، آن سان ببست آن راه را / که نیارد کرد ظاهر ، آن راه را,کِبر و کفر چنا راه ررا بر آن کافر بست که حتی نتوانست آهِ درونی اش را ظاهر کند . [ ابیات اخیر تمثیلی است روان شناسانه از اینکه چرا بیشتر مردم وقتی به خطای خود پی می برند . فروتنانه بدان اعتراف نمی کنند . بلکه با همه نیرو در صدد توجیه و پوشش آن برمی آیند . بیمِ از شکسته شدن شخصیت موهوم و ساختگی خود ، عاملی است نیرومند در تجاهل نسبت به لغزش های معلوم و مسلم خود . ]
گفت : اغلا لَاََ فَهُم به مُقمَحُون / نیست آن اَغلال بر ما از بُرون,حق تعالی فرمود : ما بر گردنِ کافران ، غُل و زنجیرها افکنده ایم . پس آنان به سبب آن غُل و زنجیرها سر به هوا کنندگانند . و آن غُل ها و زنجیرها از بیرون ما نیست بلکه درونی و باطنی است . [ مصراع اول مقتبس است از آیه 8 سوره یس « بر گردن های ایشان غُل ها و زنجیرها نهاده ایم تا به چانه هاشان و آنها بدین جهت سر به هوا کنندگان و واماندگانند » ]
خَلفَهُم سَدّاََ فَاغشَیناهُم  / پیش و پس سدّ را نمی بیند عمو,ما در پشتِ سرِ کافران ، سدی قرار دادیم و چشمانشان را پوشاندیم و به همین جهت هیچکدامشان در پس و پیش خویش ، آن سد و مانع را نمی بینند . [ مقتبس است از آیه 9 سوره یس « و گیشِ رویشان سدی نهاده ایم و پشت سرشان نیز سدی قرار داده ایم . پس چشمانشان را به پرده پوشاندیم . پس آنان نمی بینند ]
رنگِ صحرا دارد آن سدّی که خاست / او نمی داند که آن سَدِّ قضاست,آن سدی که در پس و پیش کافران قرار گرفت . رنگِ صحرا دارد . یعنی رنگِ آن چیزها را می گیرد که در صحرای وجود ، موجود است . [ صحرا = جایی پهناور است و مسافتِ آن بسیار بعید و دور است . این مسافتِ بسیار مانند دیوار و سدی است میان انسان و اشیاء و اجسامی که در اقصی نقاطِ آن قرار گرفته اند . بطوریکه ممکن است . اجسامی با آنکه در صحرا وجود دارد به چشم نیایند و یا اجسامی بزرگ مانند کوه ، خُردک به نظر آیند و یا سراب ، به صورت آب نماید . بر حسب ظاهر هیچ حجاب و سدی در صحرا و هامون نیست . ولی بر حسب باطن ، مسافات دور آن ، حجابی نامرئی میانِ انسان و موجودات می شود . ( شرح مثنوی ولی محمداکبرآبادی ، دفتر اول ، ص 251 ) ]
شاهدِ تو ، سدِ روی شاهد است /  مُرشدِ تو ، سدِ گفتِ مُرشد است,ای غافلی که با بندِ قضا مقیّد شده ای . شاهدِ مجازی تو سدِ روی شاهدِ حقیقی است و مرشدِ صوری تو ، سد کننده و حجاب گفتار حق مرشدِ راستین است . [ خودبینی که محبوب و شاهدِ توست . حجابی شده تا محبوب و شاهدِ حقیقی را نبینی . مرشد و راهبرت نیز همان هوای نفس است ]
ای بسا کفّار را سودایِ دین / بندِ او ناموس و کِبر و آن و این,بسیاری از کافران سودای دین دارند لیکن ناموس و کِبر و «آن و این» برای آنان بند و حجاب شده است . یعنی از شدت تکبر و نام و آوازۀ خود به ندای فطری و وجدانی خود پاسخ نمی گویند و جرقۀ ایمان را در خود خاموش می سازند .
بندِ پنهان ، لیک از آهن بَتَر / بندِ آهن را بِدرّاند تبر,اگر چه این حجاب و بند ، پنهان است ولی از آهن بدتر است . یعنی قوی تر و استوارتر از آن است . زیرا حجاب و زنجیرِ آهنین را تبر می تواند از هم پاره کند . [ شمس گوید : « همه حجابها یک حجاب است . جز آن یکی هیچ حجابی نیست . آن حجاب ، این وجود است . ( مقالات شمس تبریزی ، ص 103 ) ] . توضیح حجاب در شرح بیت 1599 همین دفتر آمده است .
بندِ آهن را توان کردن جدا / بندِ غیبی را نداند کس دوا,زنجیر آهنین را می توان برید و قطع کرد . ولی زنجیرِ درونی و روحی را هیچکس نمی تواند چاره ای کند . یعنی تنها راهِ پاره کردن زنجیرهای نفسانی ، تهذیب و تزکیه است . فقط تبرِ ریاضت و تزکیه می تواند زنحیرها و اغلال نَفس را که به صورت صفات رذیله بروز می کنند از هم بشکند .
مرد را زنبور گر نیشی زند / نیشِ آن زنبور از خود می کند,برای مثال ، اگر زنبور کسی را نیش بزند و دردمندش سازد . همان دَم آن شخص به تکاپو می افتد و نیش را از تن خود بیرون می کشد .
زخمِ نیش ، اما چو از هستیِ توست / غم قوی باشد ، نگردد درد سست,ولی اگر زخمِ نیش از وجود و ذات تو برخیزد . اندوهی بس جانکاه دارد و دردِ آن کاستی نمی گردد .
شرحِ این از سینه بیرون می جهد / لیک می ترسم که نومیدی دهد,شرح این گفتار از سینه ام بیرون می جهد و نمایان می شود . ولی می ترسم که ناامیدی پدید بیاورد و بسیار کسان را به یأس و نومیدی کشاند . [ یعنی دوست دارم دشواری رهایی از خودبینی و هستی های مجازی به تفصیل شرح دهم . ولی می ترسم ، شنونده آنقدر این طریق را دشوار یابد که از ادامه راه و یا شروع سلوک نومید شود . ( شرح ولی محمد اکبرآبادی ، دفتر اول ، ص 252 ) ]
نَی مشو نومید ، خود را شاد کن / پیشِ آن فریاد رس ، فریاد کن,به سبب سخنانی که من گفتم ، نومید مشو و بکوش تا اینکه خود را شادمان کنی و در درگاهِ خداوندِ فریادرس ، فریاد عفو و توبه برآوری . [ با اینکه گذشتن از «خود و من» کاری بس دشوار است . ولی نومید مشو . با پناه آوردن به درگاه خدا این کارِ دشوار ، آسان می شود ]
کِای مُحِبِّ عفو ، از ما عفو کُن  / ای طبیبِ رنجِ ناسورِ کُهُن,بگو ای خدای دوستدار عفو و گذشت ، از ما درگذر . ای طبیب زخم های سخت و کهنه . [ مقتبس از روایت « خداوندا ، همانا تو درگذرنده ای . گذشت را دوست می داری . پس از ما درگذر » ( احادیث مثنوی ، ص 33 ) ( مُحِب = دوستدار . ناسُور = زخم سخت و چرکین ) ]
عکسِ حکمت آن شقی را یاوه کرد / خود مبین ، تا بر نیارد از تو گرد,سایه ای از حکمت الهی ، آن مردِ نگون بخت را گمراه کرد . یعنی آن کاتب وحی که به دامِ غرور و خودبینی افتاد . چون ظرفیت و اهلیت نداشت . پرتوی از حکمت الهی ، او را به کژی کشاند . خودبین مباش تا مبادا که خودبینی ، دمار از روزگارت برآورد . [ این شخص چون از خودشناسی ، غافل بود . نتوانست حدِ خود را بشناسد و بداند که این هدایت نسبی که نصیب او شده از الطاف الهی بوده است ]
ای برادر ، بر تو حکمت ، جاریه است / آن ز اَبدال است و ، بر تو عاریه است,ای برادر ، حکمت و اسرار الهی بر بستر قلب تو روان است ولی این را بدان که اسرار الهی و حکت های آن به واسطه وجود اولیاءالله به تو می رسد . پس وجود حکمت در تو جنبه عاریتی دارد . [ ابدال = شرح بیت 264 همین دفتر ]
کرچه در خودخانه نوری یافته است / آن ز همسایۀ مُنَوّر تافته است,برای مثال ، اگر چه درون خانه ، روشن و منوّر است . ولی این روشنی را از همسایه اش که نورافشان است گرفته است . [ مراد از همسایه مُنوّر ، می تواند خورشید و یا مهتاب و یا چراغ همسایه باشد . به هر حال ، مقصود معنوی از همسایه منور ، اولیاءالله است که به واسطه وجود آنان ، خانه قلب سالکان به انوار اسرار و حقایق ربّانی آنان روشن و منور می گردد ]
شُکر کُن ، غِرّه مشو ، بینی مکُن / گوش دار و هیچ خودبینی مکُن,شُکر و سپاس را به جای آر و مغرور مشو و تکبُر مَورز . این نکته را گوش کُن و خودبینی نشان مَده . [ بینی کردن = تکبر کردن ، مغرور شدن ]
صد دریغ و درد کین عاریتّی / اُمّتان را دور کرد از اُمّتی,صد افسوس و دریغ که این حکمت عاریتی ، یعنی حکمت هایی که به واسطه انبیاء و اولیاء به سالک می رسد . برای سالک ، جنبۀ عاریتی دارد و امّت ها را از دین و ایمان دور ساخته است . [ زیرا مردم خودبین ، خیال می کنند که این معارف و حقایق و اسرار ، از خود آنهاست . در حالیکه اگر انبیاء و اولیاء نبودند . هرگز چنین حقایقی آشکار نمی شد . به همین دلیل گروهی ، راهِ خودبینی می پویند و به گمراهی دچار می آیند . ]
من غلامِ هر که اندر هر رِباط / خویش را واصل نداند بر سِماط,من تابع و خادمِ همّتِ آن شخص ام که او در هر منزل و مقامی ، خود را واصل بر خوانِ حقیقت نپندارد . [ یعنی گمان نکند که به صِرفِ وصول به چند مقامِ معنوی ، واصل حقیقی شده است . اکبرآبادی گوید : من غلامِ آن سالکم که در هر منزل و مقامی که درآید . آن را مرتبۀ کمال نشمارد و خود را واصل و کامل نپندارد . بلکه همّت بلند دارد و از آن مقام ترقّی کرده . قدم بالاتر نهد و آن را بگذارد تا به مرتبۀ کمال برسد . ( شرح مثنوی ولی محمد اکبرآبادی ، دفتر اول ، ص 253 ) ( رِباط = خانه و سرا . سِماط = بساط ، سفره و خوان ) ] مولانا در این بیت یکی از مهم ترین نکاتِ عرفانی و سلوک را با بیانی موثر و زیبا بازگو کرده است . در واقع نباید هیچ رهرو و سالکی خیال کند که کارش به کمال رسیده و عقبه ها و گردنه های راه را پیموده است . به محضِ خطور این خیال یاوه ، خودبینی غالب می شود و حجاب نورانی او را به گمراهی می کشد . بلکه باید همواره هر راهبر ، رهرو نیز باشد . واِلّا توقف در کمال می یابد . به قولِ شبستری : کسی بر سرّ وحدت گشت واقف / که او واقف نشد اندر مواقف  
پس رِباطی که بباید ترک کرد / تا به مَسکن در رسد یک روز مَرد,سالک راه حق باید بسیاری از مقامات و منازل را پشت سر بگذارد . تا اینکه سرانجام روزی به منزل اصلی واصل شود .
گرچه آهن سرخ شد ، او سرخ نیست / پرتوِ عاریتِ آتش زَنیست,برای مثال ، آهن ، اگر چه بر اثر شعله آتش ، سرخ می شود . ولی این سرخی ، از ذات آهن برنمی آید . بلکه سرخی آهن ، جنبۀ عاریتی دارد و به وسیله یک آتش زنه ، پدید آمده است . [ همینطور سالک ، اگر آتش حال و اخگرِ گرم مقام را در خود احساس می کند بر اثر دَمِ گرمِ مرشدانِ حقیقی و هادیان راستین است . ( آتش زن = آتش زنه ) ]
گر شود پُر نور روزن یا سرا / تو مدان روشن ، مگر خورشید را,اگر روزنه ای و یا خانه ای ، روشن شود . تو واقعاََ آن را روشن مپندار . بلکه فقط خورشید را روشن و تابان بدان . [ زیرا روشنی خانه بر اثر تابش نور خورشید پدید آمده در حالیکه خورشید ذاتاََ روشن است . همینطور سالک ، اگر به حقیقتی رسیده است بر اثر وجودِ خجستۀ انبیاء و اولیاست ]
هر در و دیوار گوید روشنم / پرتوِ غیری ندارد ، این منم,ولی هر در و دیواری به یاوه مدعی می شود که : این منم که روشنایی دارم . و هیچ پرتوی غیر از خودم را ندارم بلکه ذاتاََ روشن هستم .
پس بگوید آفتاب : ای نا رشید / چونکه من غارِب شوم ، آید پدید,پس آفتاب جهانتاب به در و دیوار گوید : ای که بر گمان یاوه ای ، صبر کن وقتی که من غروب کردم برای تو روشن می شود که ادعای یاوه ای کرده ای . [ غارب = غروب کننده ]
سبزه ها گویند : ما سبز از خودیم / شاد و خندانیم و ما عالی قدیم,مثال دیگر ، سبزه ها می گویند : این همه شادابی و سرسبزی و شادمانی از خودِ ماست و ما بسیار زیبا رخسار و نیکو چهره ایم .
فصلِ تابستان بگوید : کای اُمَم / خویش را بینید چون من بگذرم,فصلِ تابستان به سبزه ها گوید : ای گروه گیاهان (امم) ، آنگاه که من رفتم و دورانم سپری شد . آن وقت به خود بنگرید . خواهید دانست که این همه لطافت و تازگی از ذات شما ناشی نشده بلکه به واسطه وجودِ من به شما رسیده است .
تن همی نازد به خوبیّ و جمال / روح ، پنهان کرده فرّ و پرّ و بال,مثال دیگر ، جسم و کالبد ، به زیبایی و حُسنِ جمالِ خویش می بالد و فخر می فروشد . ولی روح ، شکوه و فرّ خویش را پنهان می دارد . [ ملا هادی سبزواری در تفسیر ابیات فوق می گوید : این مثالها بسیار مناسب است برای بیانِ ظهور نورِ حق و احاطه او بر ماهیّات و اعیانِ تابعات ، زیرا موجودات گمان می کنند که واقعا وجودی و نوری حقیقی اند . در حالیکه وجودِ آنان ، مجازی و عاریتی است . همین طور طراوت و شادابی همه عناصر ، بسته به وجودِ حق است . چنانچه اگر وجودِ حق را از آنان برداری . حیات و علم و اراده و … از آنان گرفته می شود . ( شرح اسرار ، ص 81 ) . همین صفا و نورانیت قلبی مردمان نتیجه عنایت و هدایت هادیان و مصلحان است . ]
گویدش کِای مَزبَلَه تو کیستی ؟ / یک دو روز از پرتوِ من زیستی,روح از جهت باطنی و معنوی به جسم گوید : ای زباله دان ، تو کیستی ؟ تو همانی هستی که از پرتوِ وجودِ من یک دو روزی زندگی می کنی . [ مَزبَلَه = جای ریختن خاکروبه ]
غَنج و نازت ، می نگنجد در جهان / باش تا که من شوم از تو جِهان,تویی که ناز و کرشمه ات در این جهان نمی گنجد . صبر کن تا من از تو دور بشوم . [ آنگاه خواهی دانست که این همه جمال که از تو دیده می شود در واقع از تو نیست بلکه از من (روح و جان) است و تو وسیله ای بیش نبوده ای . ( غَنج = ناز و کرشمه ) ]
گرم دارانت تو را گوری کُنَند / طعمۀ موران و مارانت کُنَند,روح مجدداََ به جسم می گوید : دوستدارانت که علاقه شدیدی به تو دارند . وقتی من از تو جدا شوم و تو کالبدی بی جان و جیفه ای بی روح شوی . گوری برایت فراهم می کنند و تو را به عنوان غذا به مارها و مورها تقدیم می کنند . [ گرم دار و گُرم دار هر دو جایز است . گَرم دار به معنی دوست و رفیق و گُرم دار به معنی غمخوار است ]
بینی از گَندِ تو گیرد آن کسی / کو به پیشِ تو همی مُردی بسی,آن وقت خواهی دید که آنکس که به خاطر تو ، حاضر بود جانش را فدا کند و قربان تو شود . از بوی گندِ تو ، بینی خود را می گیرد . [ این ابیات یادآور داستان تمثیلی حی بن یقظان نوشته ابن طُفیل است . آنجا که حی بن یقظان با حمایت شیر و آن ماده آهو بالیده و بزرگ شده بود و او را همچون مادری شفیق دوست می داشت . پس از مُردن آن ماده آهو ، در احوال مرگ او جستجو می کند و سرانجام متوجه می شود که آنچه این کالبد آهو را گرم و زنده نگاه داشته بود همان روح یا جان است که اینک از خانۀ تن مفارقت کرده . چند روزی بدین منوال ماند تا آنکه بویِ تعفن آن مُردار ، مشامِ وی را آزرده ساخت و ناچار از آن کالبد ماده آهو که همچون مادر دوستش می داشت متنفر شد و مدفونش ساخت . ( حی بن یقظان ، ص 60 تا 63 ) ]
پرتوِ روح است نطق و چشم و گوش / پرتوِ آتش بُوَد در آب ، جوش,زبان و چشم و گوش یعنی قوای چشایی و بینایی و شنوایی ، پرتوی از وجودِ روح است . مانند جوشیدن آب که پرتو و اثر آتش است . [ روح جوهری واحد است ولی در مراتب مختلفِ جسم ، افعال مختلف از او صادر می شود . روح در هر مرتبه از مراتب قوای جسم ، عینِ همان مرتبه تجلی می کند . قوای بینایی ، چشایی ، شنوایی ، بویایی و بساوایی ، هر کدام مرتبه ای از تجلیِ روح هستند . یعنی این همه افعال و قوای مختلف تنها به یک واحد بازمی گردد . و روح از غایتِ لطافت و تجرد به کمندِ عقول و افهام درنمی آید . ]
آنچنان که پرتوِ جان ، بر تن است / پرتوِ اَبدال ، بر جانِ من است,همانگونه که جان بر جسم ، پرتو افکنده . اولیاءالله نیز بر جانِ من ، پرتو افکنده اند . [ همه مثالهای یاد شده برای بیان این مطلب است که هر نوری که از حقایق و اسرار در جانِ سالک پدید می آید . به واسطه فیضِ وجودِ اولیاءالله است . ( ابدال = شرح بیت 264 همین دفتر ]
جانِ جان ، چون واکَشد پا را زِ جان / جان چنان گردد که بی جان تن ، بدان,همینکه جانِ جان ، از جانِ سالک فاصله بگیرد . جانِ او همان حال را پیدا می کند که تنِ بی جان دارد . یعنی مُرده و فاقد حیات می شود . [ مراد از جانِ جان ، حضرت حق است که اگر سالک دچار بعد شود . جانش تباه می گردد ]
سَر از آن رُو می نهم من بر زمین / تا گواهِ من بُوَد در یَومِ دین,این مطلب را نه تنها موجودات زنده و ناطق ، گواهی می دهند . بلکه حتی جمادات را این را شهادت خواهند داد و من از آنرو سر بر زمین می گذارم و به سجده درمی آیم که در روز قیامت ، زمین گواهِ من است . [ اکبرآبادی گوید : « آگاه می نمایند و ارشاد می فرمایند که گمان نبری که جسم هایی که در ظاهر ، جان ندارند . مطلقِ بی جان اند و از گویایی و بینایی خالی اند . بلکه اینها را نیز روحی مخفی و قوای پوشیده هست که اهلِ کمال آن را می بینند . پس زمین از سجدهِ سجده کنندگان آگاه بُوَد . ( شرح مثنوی ولی محمد اکبرآبادی ، دفتر اول ، ص 255 ) ]
یَومِ دین که زُلزِلَت زِلزالَ ها / این زمین باشد گُواهِ حالِ ما,روزِ قیامت که زمین سخت به لرزه درمی آید . با این حرکت ها و جنبش هایش احوالِ بندگان را گواهی می دهد . [ اشاره است به آیه اول سوره زلزال « آنگاه که زمین ، سخت به رفتار آید » ]
کو تُحَدّث جَهرةََ اَخبارَها / در سخن آید زمین و خارها,زیرا زمین آشکارا ، خبرهای خود را بازگو می کند و زمین و خارها به نطق می آیند . [ اشاره است به آیه 4 سوره زلزال « آنگاه که زمین ، خبرهای خود ، باز گوید » ]
فلسفی ، مُنکِر شود در فکر و ظَن / گو : برو ، سَر را بر این دیوار زن,فلسفی بر اساسِ گمان و فکرِ قاصر خود ، این حقایق را انکار می کند . یعنی او نطق و گویایی جامدات را انکار می کند . پس به شخص بگو : برو سرت را به دیوار بزن . [ فلسفی ، نطق و گویایی جامدات را منکر است و در این مقام به حسب دریافت عقل ، چیزها می گوید در حالیکه عقل را در نهانخانه اسرار راه نیست . ( شرح مثنوی ولی محمداکبرآبادی ، دفتر اول ، ص 256 ) . مراد از «فلسفی» در مثنوی ، کسی است که به موشکافی های سطحی عقل جزیی دل خوش داشته و از لایه های روبین هستی فراتر نرفته است .
نطقِ آب و نطقِ خاک و نطقِ گِل / هست محسوسِ حواسِ اهلِ دل,نطق آب و خاک و گِل را تنها صاحبدلان احساس می کنند . جمادات نیز دارای احساس و بیان اند . شمس گوید : از سخن گفتن جمادات و افعال جمادات می گویم ، حُکما این را منکر می شوند . اکنون این دیده خود را چه کنم . ( مقالات شمس تبریزی ، ص 115 )
فلسفی ، کو مُنکِرِ حنّانه است / از حواسِ اولیاء بیگانه است,فلسفی و آنکه همه چیز را می خواهد با قیاسات عقلی دریابد . مدعی است که ستون چوبین حنانه نمی تواند بنالد . بدین سان او از معانی و اسراری که اولیاء آن را مشاهده می کنند برخوردار نیست . [ اشاره است به معجزه ستوان حنانه . توضیح در شرح بیت 2113 همین دفتر ]
گوید او که : پرتوِ سودایِ خلق / بس خیالات آوَرَد در رایِ خلق,شخصِ سطحی اندیش می گوید : تاثیر خیالات و آرزوهای بشری است که موجب پندارها و نظریات بی اساس می شود که برخی گمان می دارند که ستون مسجد هم می تواند ناله کند و در فراق پیامبر (ص) فغان سر دهد و یا جمادات هم نطق و سخن دارند .
بلکه عکسِ آن فَساد و کفرِ او / این خیالِ مُنکری را زد بر او,ولی او نمی داند که تباهی و کفر درونی اوست که او را به مرتبۀ نفی و انکار حقایق رسانده است .
فلسفی ، مر دیو را مُنکِر شود / در همان دَم سُخرۀ دیوی بُوَد,آن فلسفی همان دَم که وجودِ دیو را انکار می کند در همان لحظه مغلوب و مقهور دیو است . [ زیرا اگر او مقهور دیو و شیطان نبود چنین انکاری نیز اظهار نمی کرد . این انکارها و لجاجت های او معلول وسوسه های دیوِ نفسانی است . ]
گر ندیدی دیو را ، خود را ببین / بی جنون نَبوَد کبودی در جَبین,اگر تو ای فلسفی ، دیو را ندیده ای . پس به خود نگاه کن . زیرا اگر کسی پیشانی اش ، کبودی باشد . یعنی لکه ای از جراحت بر پیشانی اش نقش بسته باشد . نشان می دهد که او دچار صرع و غش شده و سرش را بر سنگ کوفته است . ( جبین = پیشانی ) [ کبودی در جبین ، کنایه از آثار کفر و انکار است که در سیمای فلسفی نمایان می شود . ( شرح مثنوی ولی محمداکبرآبادی ، دفتر اول ، ص 257 ) ]
هر که را در دل شک و پیچانی است /  در جهان ، او فلسفی پنهانی است,هر کس در دلش شک و تردید است . چنین شخصی در این جهان ، نهانی فلسفی است . [ کسی که در سخنان اسرار و معارف به مرتبۀ یقین نرسیده است و از ورود اعتراضات و شکوک و شبهات راه خلاص ندیده ، در باطن ، فلسفی و مُنکر است . اگر چه به ظاهر مومن و معتقد بُوَد . ( شرح مثنوی ولی محمد اکبرآبادی ، دفتر اول ، ص 257 ) . پیچانی = اعتراض ، شک و تردید ]
می نماید اعتقاد و گاه گاه / آن رَگِ فَلسَف کُند رویش سیاه,شخصِ فلسفی ، ممکن است گاه گاهی ، عقیده ای موافق اهلِ دل بر زبان آورد . ولی بالاخره رگِ فلسفی او به جنبش درمی آید و او را رسوا و سیه رو می سازد .
الحَذَر ای مومنان کآن در شماست / در شما بس عالَمِ بی مُنتهاست,ای مومنان حذر کنید که خوی فلسفی در شما وجود دارد . یعنی زمینه روحی و فکری تفلسف و قیاسات عقلی و استدلالات نظری در شما هست ولی این نکته را نیز توجه داشته باشید که در وجود شما عالمی بس بزرگ و بیکران وجود دارد . [ مصراع دوم اشاره است به این فرمایش منسوب به امیر مومنان (ع) « آیا پنداشته ای که تو کالبُدی خُردی ، چنین نیست بلکه در وجود به ظاهر ناچیز تو جهان بزرگ منطوی شده است » ]
جمله هفتاد و دو ملت ، در تو است / وه که روزی ، آن برآرد از تو دست,همه هفتاد و دو ملت در وجودِ توست . یعنی نتیجه اختلافات و ستیزه های فرقه ای در همگان وجود دارد . و بترس از اینکه این زمینه ها روزی در تو ظاهر شود و به فعلیت برسد . [ اکبرآبادی در باره مصراع دوم گوید : بترس از اینکه شک و شبهه و اعتراض بیجا در امری از امور معارف بر تو وارد شود . ( شرح مثنوی ولی محمد اکبرآبادی ، دفتر اول ، ص 258 ) . مصراع اوّل نیز اشاره به حدیث تفرقه دارد . سند این حدیث با اختلافِ روایات به ابوهُریره می رسد . این حدیث را از پیامبر (ص) نقل کرده اند که فرمود « امّتِ من به هفتاد و دو فرقه تقسیم می شوند » ذکر عدد هفتاد در این حدیث دلالت بر کثرت و مبالغه دارد و منظور اینست که پس از آن حضرت ، مسلمانان به فرقه ها و دسته های بسیاری تقسیم می شوند نه فقط هفتاد و دو فرقه . ( توضیح بیشتر پیرامون این حدیث در کتاب تاریخ شیعه و فرقه های اسلام ، ص 17 تا 20 ) ]
هر که او را برگِ این ایمان بُوَد / همچو برگ ، از بیمِ او لرزان بُوَد,هر کس که برگِ آن ایمان را داشته باشد یعنی ایمان داشته باشد که در روزِ جزا ، باطن همه آدمیان آشکار خواهد شد . او از ترس مانند برگِ درخت ، لرزان می شود .
بر بِلیس و دیو از آن خندیده ای / که تو خود را نیکِ مردم دیده ای,تو برای این بر ابلیس و شیطان ، خنده های تمسخرآمیز زده ای که خود را بهترین مردم دانسته ای . ( بلیس = مخفف ابلیس به معنی شیطان )
چون کُند جان ، بازگونه پوستین / چند واویلی برآرد ز اهلِ دین,حال اگر جان ، پوستین را واژگونه سازد . یعنی جان ، باطن و گوهرِ خود را آشکار سازد و عقاید و صفات درونی اش ظاهر و آشکار گردد . از دینداران ، صدای افسوس و حسرت برمی خیزد .
بر دکان ، هر زرنما خندان شده است / زآنکه سنگِ امتحان ، پنهان شده است,برای مثال ، تا وقتی که سنگِ محک ، حاضر نیاید . هر طلای تقلبی در دکان می درخشد .
پرده ای ستّار از ما بر مگیر / باش اندر امتحانِ ما ، مُجیر,ای کسی که عیب ها را می پوشانی و گناهان را می آمرزی . پرده و حجاب را از ما مگیر . روز امتحان ما را حفظ فرما و پناهمان ده ای پناه دهنده . [ ستار = بسیار پوشاننده ، از اسماءالله است . مجیر = پناه دهنده ، از اسماءالله است ]
قلب ، پهلو می زند با زر به شب / انتظارِ روز می دارد ، ذَهَب,طلای تقلبی هنگام شب با طلای اصلی ، ادعای همطرازی و برابری می کند . ولی طلای اصلی ، همیشه منتظر آمدن روز است . [ این دنیا به مثابه شب است از این جهت که دنیای مادی ، تیره و منکدر است به مادیات . در تیرگی و حجاب دنیا ماهیت های افراد انسانی بر هم پوشیده است و هر فردِ متقلّب ، خود را به لباس اهلِ صلاح درمی آورد . از اینرو صالحان حقیقی از صالح نمایان ، شناخته نمی شوند . پس باید حجاب دنیا و تیرگی آن رفع شود و صبح قیامت بدمد تا اسرار نهان و افکار پنهان افراد ، عیان شود . ( قلب = وارونه کردن ، به زر و سیم ناصره نیز گویند . ذَهَب = طلا و زر ) ]
با زبانِ حال ، زر گوید که : باش / ای مُزَوّر تا برآید روز ، فاش,طلای اصلی با زبان حال گوید : ای طلای تقلّبی ، صبر کن تا که روز آزمایش برآید و نهان ها آشکار گردد .
صد هزاران سال اِبلیسِ لَعین / بود اَبدالِ امیرالمومنین,چنانکه ابلیس ملعون ، صدها هزار سال در زمرۀ ابدال و اولیاءالله و سالار مومنان بود . [ عدد «صد هزاران سال» در مثنوی بسیار آمده و دلالت بر کثرت دارد . این مطابق است با قسمتی از خطبۀ قاصعه که امام علی (ع) فرماید : « و ابلیس ، خدا را شش هزار سال پرستش کرده بود که معلوم نیست آن سالها از سالهای دنیاست یا آخرت » ( نهج البلاغه فیض الاسلام ، خطبۀ شماره 234 ) . ابدال = شرح بیت 264 همین دفتر ]
پنجه زد با آدم از نازی که داشت / گشت رسوا ، همچو سِرگین وقتِ چاشت,ابلیس از روی تفاخر و غرور با آدم (ع) مقابله و مفاخره کرد . در نتیجه رسوا شد مانند رسوا شدن سرگین به هنگامِ چاشت . [ زیرا بوی نامطبوع مدفوع در هنگامِ روز با تابش خورشید و گرمی و حرارت ، زننده نر و رسوا کننده تر می شود ]
بلعمِ باعور را خلقِ جهان / سُغبه شد مانند عیسیِ زمان,مردم جهان چنان مطیع و شیفته بلعم باعور شدند که گویی مطیع و شیفته عیسای دوران خود شده اند . [ سُغبه = فریفته و مفتون ] _ در سوره اعراف ، آیه 175 و 176 آمده است . « و بخوان بر آنان سرگذشتِ آن کس را که آیات خود بدو دادیم . از آن آیات به عصیان سرپیچید چنانجه شیطان او را تعقیب کرد و از گمراهان عالم گردید . و اگر ما میخواستیم به مشیت نافذِ خود با این آیات او را رفعت مقام می بخشیدیم لیکن او به زمین فرو ماند و پیرو هوای نَفس گردید در اینصورت مَثَلِ او به سگی ماند که اگر از او تعقیب کنی و یا او را به حالِ خود گذاری به عوعو زبان کشد . ای رسول ما اینست مَثَلِ مردمیکه آیات خدا را بعد از علم به آن تکذیب کردند . این حکایات به خلق بگو باشد که به خود آیند » در این دو آیه نامی از کسی برده نشده ولی بسیاری از راویان و مفسران معتقدند که مقصود از این شخص همان بلعم باعور است . که در عصرِ موسی (ع) زندگی می کرده و از زمرۀ دانشمندان بنی اسرائیل محسوب می شده است و حتی در تبلیغ آئین موسی (ع) نیز می کوشیده است و مقامِ باطنی اش تا بدانجا بالا رفت که دعایش مستجاب می شد . ولی سرانجام مغلوبِ هوای نَفس و خودبینی شد و به سویِ فرعون گرایید و در صفِ درباریان او جای گرفت . ( تفاسیر قرآن کریم عموماََ این مطلب را آورده اند ) .
سجده ناوردند کس را دونِ او / صحتِ رنجور بود ، افسونِ او,مردم آن دوران غیر از او به کسی سجده نکردند . او با افسون و وِرد ، هر گونه بیماری و دردی را شفا می داد .
پنجه زد با موسی از کِبر و کمال / آن چنان شد که شنیدستی تو حال,بلعم از رویِ کِبر و غرور با حضرت موسی (ع) نیز به مقابله برخاست و سرانجام همانگونه که حکایت او را شنیده ای کافر شد .
صد هزار ابلیس و بلعم در جهان / همچنین بوده ست پیدا و نهان,در این جهان ، صدها هزار ابلیس و بلعم چه نهان و چه عیان پدید آمده اند . [ بر اساس حقیقت نوعیه ، هر کس از نظر صفات با کسی متّحد باشد . عین اوست . اگر صفات ابلیس داشته باشد . ابلیس است و اگر صفات رحمانی داشته باشد مظهر رحمان است ]
این دو را مشهور گردانید اِله / تا که باشند این دو ، بر باقی گواه,ولی از میان این همه تبهکار ، این دو نفر یعنی ابلیس و بلعم را مشهور گردانیده تا که گواه و مایۀ عبرت دیگران باشند . [ افراد تبهکار بسیار بوده و هستند و تنها به این دو نفر ، منحصر نمی گردد ولی شهرتِ این دو ، جهت پندِ مردم است ]
این دو دزد آویخت بر دارِ بلند / ورنه اندر قهر ، بس دزدان بُدند,برای مثال ، خداوند متعال تنها این دو دزد را بر دار کشید تا مایۀ عبرت دیگر دزدان شود وگرنه بسیاری از دزدان مستحقِ این کیفر بوده و هستند .
این دو را پرچم به سویِ شهر بُرد / کشتگانِ قهر را نتوان شمرد,برای عبرت جهانیان ، پرچم و سیاست این دو مغلوب را به شهر بُرد والّا شمردن کشته شدگان قهرِ الهی میسّر نیست . [ پرچم = دُمِ نوعی گاوِ کوهی که بر عَلَم و گردن اسب می بندند . نیز به معنی کاکُل است . پرچم بردن ، کنایه از قهر و غلبه بر دشمن است زیرا جنگاوران ، آن را بر سرِ نیزه های خود نصب می کردند و بدین وسیله خبر از پیروزی و قدرت خود می دادند ]
نازنینی تو ، ولی در حدِ خویش / الله الله پا منه از حد ، بیش,ای انسان ، تو عزیز و محترمی ولی به اندازه خود . از خدا بترس . از خدا بترس . مبادا پا از حدود خود فراتر بگذاری .
گر زنی بر نازنین تر از خودت / در تگِ هفتم زمین ، زیر آرَدَت,اگر تو با عزیزتر و محترم تر از خود ، مقابله کنی . تو را از فراز آسمان هفتم به پایین مرتبۀ زمین تنزل خواهد داد . [ همانطور که قدما ، آسمان را هفت طبقه می دانستند . طبق روایات ، زمین نیز دارای هفت طبقه است که پایین ترینِ آن ، سَقَر است ]
قصۀ عاد و ثمود از بهرِ چیست ؟ / تا بدانی کانبیاء را نازُکی است,داستان عاد و ثمود برای چیست ؟ برای اینکه بدانی پیامبران و اولیاءالله نیز عزیز هستند و می توانند در جهان ، تصرف کنند . ( نازکی = زود رنجی و لطافت ، در اینجا به معنی عزت و ارجمندی ) [ ثمود ، یکی از قبائل عرب بائده است . و در ردیف عاد و جُدَیس و طَسم نام ایشان در تاریخ ثبت شده است . در قرآن کریم نیز بیست و شش بار از آنان یاد شده است . ایشان قومی سرکش و متکبّر بودند و سنگهای کوه را می تراشیدند و برای خود خانه می ساختند . حضرت صالح (ص) بر آنان مبعوث شد . آنها ناقۀ صالح را که آیتی بود از آیات الهی به هلاکت رساندند و به جزای این عمل ، عذاب الهی آنان را فرو گرفت . ( اعلام قرآن ، ص 250 و 251 ) . ] توضیح در مورد قوم عاد در شرح بیت 3122 همین دفتر .
این نشانِ خَسف و قَذف و صاعقه / شد بیانِ عِزِ نَفسِ ناطقه,این همه آثار و آیات عجیب که شنیده ای از قبیل خَسف و قَذف و صاعقه ، می دانی برای چه بر اقوام فرو باریده است ؟ برای اینکه عُلو و بلند مرتبگی را نشان دهد . [ خَسف = به معنی فرو بردن در کامِ زمین که بر قارون و قومش عارض شد . قَذف = سنگباران و پرتاب سنگ که بر قوم لوط و اصحاب فیل عارض شد . صاعقه = آتشی که از رعد و برق شدید بوجود آید که بر قوم ثمود نازل شد و جملگی را هلاک کرد ]
جمله حیوان را پیِ انسان بکُش / جمله انسان را بکُش از بهرِ هُش,همه حیوانات را به خاطرِ انسان بکُش و این کاری جایز است . همینطور همه آدمیان را به خاطر هوش بکُش . [ این بیت و ابیات بعدی در بیان این مطلب است که ارزش و اعتبار انسان به اندیشه است . بدین جهت حیوان پایین تر از انسان است و همینطور انسانها نیز بر حسب اندیشه و شعور ، طبقه بندی می شوند . آنکه فقط دارای عقلِ جزیی است از کسی که جامع عقل جزیی و کُلی است پایین تر است . کشتن در اینجا معنی مجازی دارد و به معنی قتل و کشتار نیست . ]
هُش چه باشد ؟ عقلِ کُلِ هوشمند / هوشِ جزوی ، هُش بُوَد ، اما نَژند,هوش چیست ؟ همان عقلِ کُلِ هوشمند است . هوش جزیی یا عقلِ جزیی نیز هوش و عقل است اما ضعیف و ناتوان است . ( نژند = اندوهگین و افسرده ) [ مولانا به کرّات از عقل و هوش کُلی و جزیی سخن گفته است و همواره عقل و هوش کُلی را تحسین می کند و درجه اعتبار انسان را به مقدار بهره مندی از آن عقل و هوش منوط می داند ] . توضیح عقلِ جزوی در شرح بیت 1109 همین دفتر .
جمله حیواناتِ وحشی ز آدمی / باشد از حیوانِ اِنسی در کمی,همه حیوانات وحشی که از انسان می رَمَند از آن حیواناتی که با انسان مأنوس می شوند پست ترند . ( کمّی = نقصان و کاستی ) [ زیرا حیواناتی که به دستِ انسان تربیت می شوند . در حرکات و رفتارشان ، هوش و فهم بیشتری دیده می شود ]
خون آنها خلق را باشد سَبیل / چون نشد اعمالِ انسان را قبیل,خونِ حیوانات وحشی برای مردم مباح شده زیرا کردار آدمیان را نپذیرفته اند و با آنان مأنوس نشده اند . [ در چرخه حیات مادّی و معنوی ، موجودات اَسفل ، قربانی موجودات عالی می شوند .  سبیل = در اینجا به معنی مباح است . ( شرح مثنوی ولی محمد اکبرآبادی ، دفتر اول ، ص 260 ) . قبیل = پذیرنده . ]
عزّتِ وحشی ، بدین ساقط شده ست  / که مر انسان را ، مخالف آمده ست,پست بودن حیوانات وحشی از اینروست که همدم انسان نیستند و با آدمی ، خو نمی گیرند .
پس چه عزّت باشدت ای نادره / چون شدی تو حُمُر مُستَنفِرة ؟,پس ای انسانِ شگفت انگیز ، برای تو چه عزّت و فخری می ماند که همچون خرانِ وحشی که از شیران دژم می گریزند از نصایح و مواعظِ اولیاءالله بگریزی ؟ [ ( نادره = هر چیز عجیب و شگفت انگیز ) مصراع دوم اشاره است به آیه 49 و 50 سوره مدثّر . « گویی که تباهکاران ، همانند خران از شیران شرزه می گریزند » تمام ابیات پیشین مقدمه بود تا این مطلب بیان شود که اگر انسان قدرِ مقامِ خود نداند . و در حیات غریزی توقف کند فرقی با حیوانات ندارد بلکه فروتر از آنان است ]
خر نشاید کُشت از بهرِ صَلاح /  چون شود وحشی ، شود خونش مُباح,برای مثال ، کشتن خر ، روا و شایسته نیست از آنرو که خر ، در خدمتِ آدمی است و به او نفع می رساند . پس نشاید او را کشت . ولی اگر خر از آدمی برَمَد و وحشی گری کند و موجبِ آزار شود . ریختن خونش روا و مباح شود .
گرچه خر را دانشِ زاجِر نبود / هیچ معذورش نمی دارد وَدود,اگر چه خر ، علمِ مقابله با توحش و وحشیگری خود را ندارد و نمی داند که چه سان با این خوی خود مبارزه کند و آن را از خود دور سازد . ولی با اینحال خداوند مهربان ، به خاطر ندانستن و جهل او ، او را از کشته شدن معاف نمی دارد . [ زاجِر = برانگیزنده ، منع کننده . ودود = دوستدار ، بسیار مهربان ، از اسماءالله است ]
پس چو وحشی شد از آن دَم آدمی / کی بُوَد معذور ای یارِ سمی ؟,ای دوستِ والامقام ، وقتی که خر ، با آنکه نادان است از قهر و زجر معاف نیست . مسلماََ وقتی که انسان با وحود دانش و معرفت از دمِ رحمانی اولیاء و انبیاء بگریزد از قهرِ الهی کی معذور و معاف خواهد بود ؟ [ سمی = بلند و عالی ]
لاجَرم کفّار را شد خون ، مباح / همچو وحشی ، پیشِ نُشّاب و رِماح,ناگزیر ، کافران نیز خونشان مباح می شود . یعنی می توان با تیرها و نیزه ها آنان را کشت . زیرا آنان با وجود آنکه عقل و فهم دارند از حق روی برمی تابند . [ طبق مفاد کُتب فقهی ، کافران حربی باید کشته شوند و زنان و فرزندانشان اسیر و مملوک گردند . ( مختصر نافع ، ص 144 و ترجمه شرایع الاسلام ، ج 1 ، ص 117 ) . مولانا این بیت و بیت بعدی را بر سبیل تمثیل آورده تا مطلب بیت 3309 و چند بیت دیگر را توضیح دهد . مولانا در این بیت و بیت بعدی دیدگاه زمانه خود را منعکس کرده است . او در عرصۀ تمثیلات به نحوِ مبسوط الید عمل می کند و کاری با موافقت و یا مخالفت خود با موضوع تمثیلات خود ندارد . چنانکه گاه از باورهای بسیط عامیانه و خرافه ها نیز تمثیل می سازد و مقصود خود را بیان می کند . نُشّاب = تیرها . رِماح = نیزه ها و سرنیزه ها ]
جفت و فرزندانشان ، جُمله سَبیل / ز آنکه وحشی اند از عقلِ جلیل,همسران و فرزندان آنان نیز مملوک شوند زیرا که از عقلِ بزرگ و والا رخ برتافته اند . [ سبیل در اینجا به معنی مباح است و مقصود اینست که همسران کفّار حربی ، مملوک غازیان مسلمان هستند ]
باز عقلی ، کو رَمَد از عقلِ عقل / کرد از عقلی ، به حیوانات نَقل,باز اگر عقلی از مقامِ عقلِ عقل (خداوند) بگریزد و نفرت حاصل نماید . در واقع صاحبِ این عقلِ ناقص ، از مقامِ عقلانیت به مرتبۀ دونِ حیوانیت سقوط کرده است .
طایفه نخچیر ، در وادی خوش / بوده اند از شیر ، اندر کش مکش,در چراگاهی سرسبز و دلکش دسته ای از حیواناتی که برای شکار شدن مناسب بودند می زیستند و فقط از شیری که در آن حوالی بود دچار غم و اندوه بودند .
بس که آن شیر از کمین در می ربود / آن چرا بر جمله ناخوش گشته بود,از بس که آن شیر کمین می نمود و نخچیران را می ربود . چراگاه برای همه آن حیوانات ناگوار شده بود .
حیله کردند ، آمدند ایشان به شیر / کز وظیفه ما تو را داریم سیر,آن نخچیران تدبیری اندیشیدند و نزد شیر آمدند و گفتند : ما غذای روزانه ات را بطور مستمر فراهم می آریم و تو را سیر نگه می داریم .
جز وظیفه در پی صیدی میا /تا نگردد تلخ ، بر ما این گیا,شرط این است که تو روزانه تنها برای گرفتن طعمه مقررت از جایگاهت بیرون آیی تا این چراگاه و این چمنزار برای ما ناگوار نشود .
گفت : آری ، گر وفا بینم ، نه مکر / مکرها بس دیده ام از زید و بکر,شیر به نخچیران گفت : بله سخنی که شما می گوئید مورد قبول من است به شرط آنکه از شما وفا ببینم نه نیرنگ و حیله زیرا تا کنون از افراد مختلف حیله های فراوان دیده ام . [ احتمال دارد شما نیز قصد فریب مرا داشته باشید . ]
من هلاک فعل و مکر مردمم / من گزیده زخم مار و کژدمم,من به وسیله حیله و فریب مردم به هلاکت رسیده ام و تا کنون توسط مار و عقرب گزیده شده ام . [ اهل ایمان باید هوشیار باشند و مفتون آدمیان مار صفت و عقرب سیرت نشوند . ]
مردم نفس از درونم در کمین / از همه مردم بتر از مکر و کین,نفس اماره ام از درون من به کمینم نشسته است تا مرا بفریبد و این نفس در حیله گری از همه مردمان شریر ، بدتر و زیان آورتر است . [ اشاره بیت به این حدیث است ” سرسخترین دشمن تو ، نفس تو است که میان دو پهلویت (درونت) جا دارد . ]
گوش من ، لایلدغ المومن شنید / قول پیغمبر به جان و دل گزید,شیر به نخچیران گفت : ای وحوش ! گوش من فرمایش حضرت رسول (ص) را شنید که فرموده است “شخص با ایمان از یک سوراخ دو بار گزیده نشود” . [ اهل ایمان هوشیار و مجرب اند و از چیزی که یک بار زیان رسانده دیگر بدان گرفتار نیابند . ]
جمله گفتند ای حکیم با خبر / الحذر دع لیس یغنی عن قدر,همه آن نخچیران به شیر گفتند : ای حکیم آگاه ! احتیاط را رها کن زیرا احتیاط و حذر در برابر قضا و قدر کاری از پیش نمی برد . [ اشارت است بدین خبر ” احتیاط و محکم کاری در امر مقدر سودمند نیفتد ولی دعا می تواند در حوادث مقدر که فرود آمده و نیامده است سودمند افتد . پس ای بندگان خدا بر شما باد دعا کردن ” ]
در حذر شوریدن شور و شر است / رو توکل کن ، توکل بهتر است,احتیاط کردن و حذر نمودن باعث غوغای درونی و پریشانی روحی و روانی می شود . برو توکل کن که توکل بهترین کار است . [ استاد فروزانفر می گوید : مقصود مولانا از حذر احتیاط شدیدی است که به جبن و بدبینی منتهی می گردد . زیرا چنین حالی شور و شر می انگیزد و ناراحتی و اضطراب و نگرانی به بار می آورد و برای چنین کسی توکل ضروری است مگر بدین سبب بتواند خود را از بدبینی و بدگمانی آسوده دارد . و گر نه حذر به معنی آماده کردن اسباب دفع مکروه و خطر ، خردمندانه و مطابق سنت پیغمبر است . ]
با قضا پنجه مزن ای تند و تیز / تا نگیرد هم قضا با تو ستیز,ای شخص عجول و هیجان زده ! با قضا و قدر ستیزه مکن تا قضا و قدر با تو نستیزد .
مرده باید بود پیش حکم حق / تا نیاید زخم ، از رب الفلق,در برابر حکم الهی باید همچو مرده بود تا از این بارگاه پروردگاری که پدید آورنده آفریدگان و ایجاد کننده بامدادان است قهری به تو نرسد .
گفت : آری گر توکل رهبر است / این سبب هم سنت پیغمبر است,شیر به نخچیران گفت : بله اگر توکل در سیر و سلوک سرمشق و نمونه عمل است . به علل و اسباب امور توجه داشتن هم سنت پیامبر (ص) است . [ صوفیه عقیده دارند توکل حال پیامبر است و کسب و جهد سنت او . ]
گفت پیغمبر به آواز بلند : / با توکل زانوی اشتر ببند,پیامبر (ص) با صدای بلند فرمود : در عین حال که به خدا توکل می کنی زانوی شتر را هم ببند . [ یکی از اعراب بادیه نشین ، شتر خویش را یله کرد و گفت : به خدا توکل کرده ام . پیامبر (ص) بدو فرمود : ” شترت رت ببند و در عین حال به خدا توکل کن ” پس توکل با توسل به اسباب و ابواب منافاتی ندارد . ]
رمز الکاسب حبیب الله شنو / از توکل در سبب ، کاهل مشو,ای کسی که فقط به توکل چنگ زده ای و سعی و تلاش را فرو نهاده ای . راز حدیث “الکاسب حبیب الله” را هم گوش کن و بر طبق آن عمل کن و هرگز به خاطر رعایت توکل دست از کار و تلاش مدار .
آن شنیدستی که در عهد عُمَر / بود چنگی مطربی ، با کَرّ و فَر ؟,این حکایت را شنیده ای که در روزگار عُمَر بن خطاب ، چنگ نوازی با قدرت و مهارت و زیبایی چنگ می نواخت ؟ [ ( چنگی = چنگ نواز ) ( مطرب = به طرب آورنده ، نوازنده ، خواننده ) ( کَرّ و فَر = توان و شکوه ) ]
بلبل از آواز او ، بی خود شدی / یک طرب ز آواز او صد شدی,آن قدر زیبا می خواند که بلبل از شنیدن آواز او ، بیخود و مدهوش می شد . و از صدای دلپذیر نغمه او ، شادیِ هر شنونده صد برابر می گشت .
مجلس و مجمع ، دَمش آراستی / وز نوای او ، قیامت خواستی,نغمه آن نوازنده طرب انگیز ، زینت بخش هر مجلسی بود و از نوا و نغمه اش قیامت بر پا می شد . [ یعنی با نوای روحبخش خود ، دل مُردگان را از میان قبور اجسام و اجساد ، حیات می بخشید ]
همچو اسرافیل ، کآوازش به فن / مُردگان را جان برآرد در بدن,نوای او ، همانند بانگ اسرافیل ، خاصیتی داشت که مُردگان را جان می بخشید . [ به موجب روایات ، اسرافیل سه بار در صور می دمد . 1- نفخه فَزَع که به موجب آن جهان بلرزد ، 2- نفخه صَعَق که جمیع زندگان بمیرند ، 3- نفخه بَعث که جانها به سوی ابدان باز آید ]
یا رَسایل بود اسرافیل را / کز سماعش پَر بِرَستی فیل را,یا اینکه آن نوازنده برای اسرافیل به منزله همراه و دمساز و هم آواز بود که از استماع آوازش آنانکه که چون فیل ، سنگین و ثقیل بودند ، پر و بال درمی آوردند . [ نغمه آسمانی سازِ او مرغ دل فروماندگان در گِل مادیت را صیقل می داد و زنجیرهای گران دنیوی را از پایِ جان آنان می گسست تا سبک شوند و به پرواز درآیند . ( شرح کبیر انقروی ، ج 2 ، ص 763 ) ( رَسایل = همراهان و هم آوازان ، ملا هادی سبزواری « یارِ سایل » آورده به معنی رفیق طریق و یارِ سبیل و همدم است . به هر حال مقصود یکی است . رجوع کنید به « شرح اسرار ، ص 59 » ) ( سماع = شنیدن ) ]
سازد اسرافیل روزی ناله را / جان دهد پوسیدۀ صد ساله را,اسرافیل در روز رستاخیز ، با دمیدن در صور به مردگانِ پوسیده صد ساله جان می بخشد . [ مولانا از تناسب میان نغمه نوازنده و نغمه اسرافیل ، به شرح و بیان نغمات جان افزای انبیا و اولیا می پردازد و می فرماید : ]
انبیا را در درون هم نغمه هاست / طالبان را ز آن حیاتِ بی بهاست,پیامبران در درون خود نغمه هایی دارند و برای طالبان معنوی از آن نغمه ها ، زندگی معنوی و جاودان که ارزشی برای آن نمی توان معین کرد حاصل می گردد . [ درون انبیا آکنده از عشق به خدا و انسانیت است . این خروش طرب انگیز که محرک آنان است به موسیقی تعبیر شده است زیرا موسیقی ، مهیّج و شورآفرین است . ]
نشنود آن نغمه ها را گوشِ حس / کز ستم ها گوشِ حس باشد نجس,گوشهای حسی و ظاهری این نغمه ها را نمی شنوند ، زیرا گوش حسی به واسطه ستم ها و جفاها که از آدمی سر می زند . پلید و ناپاک است . [ دامنه فعالیت حواس محدود است به امور حسی و مشهود ]
نشنود نغمۀ پَری را آدمی / کو بُوَد ز اسرار پَریان ، اعجمی,مثلا ، آدمی نغمه پری را نمی شنود زیرا انسان از اسرار پریان ، غافل است و با نغمه پریان ، بیگانه است . [ این بیت تمثیل است برای مطلب بیت پیشین ، اگر مراد از « پری » همان جنیان باشند . سوره ای به نام جن در قرآن است و در آن برخی از احوال آنان را ذکر کرده است . این می رساند که جنیان وجود دارند ولی در چگونگی وجود آنان اقوال مختلفی آمده است . ]
گر چه هم نغمۀ پَری ، زین عالم است / نغمه دل ، برتر از هر دو دَم است,اگر چه نغمه پَری هم از همین عالم است ولی نغمه قلب از هر دو دَم ، یعنی از کلام آدمی و پری ، برتر و عالی تر است .
که پَریّ و آدمی زندانی اند / هر دو در زندان این نادانی اند,زیرا پری و آدمی زندانی اند و هر دوشان در زندان نادانی محبوس هستند . [ اگر برای این مطلب شاهدی می خواهی به بیت بعد توجه کن ]
مَعشَرالجِن ، سورۀ رحمان بخوان / تَستَطیعُوا ، تَنفُذُوا را باز دان,از سوره الرحمن آیه 33 را بخوان « ای گروه پریان و آدمیان ، اگر می توانید از کرانه های آسمانها و زمین برون شوید ، بیرون شوید . و نتوانید برون شدن مگر با قدرت و سلطه تمام . [ رجوع کنید به شرح اسرار ملا هادی سبزواری ، ص 60 ]
نغمه های اندرون اولیا / اوّلا گوید که : ای اجزای لا,نغمه های درون اولیا ، نخست با زبان حال می گویند : ای اجزای لا ، یعنی ای اجزای جهان ماده که واقعا معدوم اید و نیستِ هست نما هستید . [ منظور از اجزای لا ، کسانی هستند که خیال می کنند مستقل از حق ، وجودی دارند و اینان در وهم دویی اسیر هستند . ( شرح مثنوی ولی محمد اکبرآبادی ، دفتر اول ، ص 130 ) ]
هین ، ز لای نفی ، سرها بر زنید / زین خیال و وهم ، سر بیرون کنید,از هر چه ماسواست ، رخ برتابید . یعنی از جز حق منصرف شوید و از جهان فانی خلاص شوید و وهم را کنار افکنید و به مرتبه وجود حقیقی برسید . ( شرح کبیر انقروی ، ج 2 ، ص 765 )
ای همه پوسیده در کون و فساد / جانِ باقیتان نرویید و نزاد,ای کسانی که جملگی در این عالم کون و فساد پوسیده شده اید . آن جانهای باقی شما و آن روح مجرد و عالی شما ، نه رشد کرد و نه حقیقتی را آبستن شد و زایید . [ اشاره است به سخن حضرت مسیح (ع) . « به ملکوت نرسد هر که دو بار زاده نشود » . ( تمهیدات ، ص 12 ) . اما کون و فساد اصطلاحی فلسفی است . منظور وجود دفعی و تباهی دفعی شیء است . در عالم هر آن ، صورتی از ماده و عناصر ، تباه و ویران می شود و صورت تازه ای بدان تعلق می گیرد . بنابراین این تحول در عالم ماده است . کون و فساد به عقیده قدما از لوازم جسم عنصری است نه اجرام فلکی . ]
گر بگویم شمه ای ز آن نغمه ها / جانها سر بر زنند از دخمه ها,اگر من شمه ای از آن نغمه ها بگویم . جانها همه از دخمه ها سر برون آورند . [ ارواح انسانی که در میان دخمه های اجساد ، مُرده اند و در مقابر ابدان پوسیده شده اند از لطافت نغمه ها و نداهای معنوی انبیا و اولیا ، حیات می یابند و می بالند . ( شرح کبیر انقروی ، ج 2 ، ص 766 ) ]
گوش را نزدیک کن ، کآن دور نیست / لیک نقل آن به تو ، دستور نیست,گوش جانت را به آن کسی که نغمه های ربانی را با زبان باطنی بیان می کند نزدیک کن که آن کس در واقع از تو دور نیست . ولی اجازه و دستوری ندارد که آن نغمات را به تو انتقال دهد . [ توضیح بیشتر در شرح بیت 8 همین دفتر آمده است ]
هین که اسرافیل وقت اند اولیا / مُرده را زیشان حیات است و حیا,ای مُردگانی که در میان گورِ تن ها و قبر جسدها زندانی شده اید . آگاه باشید که اولیاءالله ، اسرافیلان زمان خود هستند و مُردگان را زندگی راستین می بخشند . [ اولیاءالله با دَمِ اسرافیلی خود ، به مُرده دلان حیات طیبه بخشند ]
جانهای مُرده اندر گور تن / برجهد ز آوازشان اندر کفن,جانهای مُرده دلان و پژمردگان در حالیکه در میان گورِ تن و زندان بدن محبوس اند . از آواز اولیا خدا حیات می یابند و زنده می شوند . [ اطلاق گور به جسد از آنروست که روح لطیف انسانی در آن محبوس است ]
گوید : این آواز ، ز آوازها جداست / زنده کردن ، کارِ آواز خداست,کسی که با دَمِ اولیاءالله زنده شده باشد می گوید : این آواز از آوازهای دیگر جداست . کارِ زنده کردن از هر بانگی برنمی آید . بلکه تنها مختص اواز الهی و سروش غیبی است .
ما بمُردیم و بکلی کاستیم / بانگ حق آمد ، همه برخاستیم,ما مردیم و بکلی محو شدیم . اما بانگ حق در رسید و ما سر از قبور ابدان برون آوردیم و برخاستیم . یعنی به حیات پاک معنوی دست یافتیم .
بانگِ حق اندر حِجاب و بی حِجیب / آن دهد ، کو داد مریم را ز جیب,"بانگ حق تعالی چه بی واسطه وحی شود و چه بواسطه فرشتگان ، همان چیزی را می دَمد که به مریم (ع) از جیب خویش دمید و به واسطه آن نفخه ، حضرت مسیح (ع) روح الله به ظهور آمد . [ بانگ حق چه بواسطه و چه بی واسطه الفاظ موجب زایش حقایق معنوی می شود . چنانکه حضرت مریم (ع) نیز بی مقدمات طبیعی , عیسی (ع) را زایید . مصراع اول ناظر است به آیه 51 سوره شوری « و از رسولان هیچ بشری را یارای آن نباشد که با خدا سخن گوید مگر به وحی و الهام ، یا از پسِ پردۀ غیب عالم یا رسولی از فرشتگان عالم بالا فرستد تا به امر خدا هر چه او خواهد وحی کند . البته که او خدای دانای بلند مرتبه است » و مصراع دوم ناظر است به آیه 91 سوره انبیا « و یاد کن مریم را که رَحِمَش را پاک و پاکیزه گردانیدیم و در آن از روح خود بدمیدیم و او را با فرزندش معجز و آیت بزرگ برای اهل عالم قرار دادیم » ( حِجیب = ممالِ حجاب است ) ]"
ای فنا پوسیدگانِ زیر پوست / باز گردید از عدم ز آواز دوست,ای کسانی که در زیر پوستِ دنیای دون پوسیده شده اید . آواز دوست را بشنوید تا از عدم به مرتبه وجود باز گردید . یعنی ای اسیران دنیا به ندای معنوی اولیا پاسخ دهید تا به حیات حقیقی برسید .
مطلق آن آواز ، خود از شَه بُوَد / گر چه از حلقومِ عبدالله بُوَد,آن بانگی که مُرده دلان را زنده می کند . مطلقاََ از حضرت شاه وجود است . گر چه این بانگ از کام بنده ای از بندگان او درآید . [ عبدالله ، نزد حق ، نامِ قطب الاقطاب است و در اینجا کامل مرد است به اعتبار آنکه او بنده ذات است نه بنده صفات . ( شرح مثنوی ولی محمد اکبرآبادی ، دفتر اول ، ص 130 ) . این بیت ناظر است به آیات 3 و 4 سوره نجم ]
گفته او را من زبان و چشم تو / من حواس و من رضا و خشم تو,حضرت حق تعالی در حدیث قرب نوافل فرموده است : منم زبان و چشم تو ، منم رضا و خشم تو ، منم که با اسماء و صفاتم در حواس تو ظهور می کنم .
رَو که بی یَسمُع و بی یُبصِر توی / سَر توی ، چه جایِ صاحب سِر توی,برو ای بنده خالصِ من که بوسیله من می شنوی و به وسیله من می بینی . تو دیگر ، رازدان نیستی بلکه تو خود ، رازی . [ این بیت اشاره دارد به حدیث معروفی که اصطلاحا بدان قرب نوافل گویند . و در کتب عرفانی بسیار بدان استناد شده است . هر فصلی از این حدیث در فصلی از مباحث عرفانی و فلسفی عرفا و حکما اسلامی مورد بحث قرار گرفته است . مولانا نیز در مثنوی به کرّات از آن استفاده کرده است . ترجمه حدیث از این قرار است : « همواره بنده با انجام نافله ها به من تقرب می جوید . تا آنکه او را دوست بدارم . پس همینکه او را دوست بدارم ، گوش او شوم که بدان شنود و چشم او گردم که بدان ببیند و دست او گردم که بدان گیرد و پای او شوم که بدان رود » ( احادیث مثنوی ، ص 18 و 19 ) . البته حدیث مذکور در حق خواص و کاملان است و عموم را از آن بهره ای نیست . زیرا بنده کامل کسی است که مظهر تام و تمام همه اسماء و صفات الهی باشد . و این وقتی حاصل می شود که بنده از مرتبه بشری ارتقاء یابد و به فنای صفات خلقی بپردازد و چون در حق ، فانی شد . حق تعالی به پاداش این فناء ، شناخت و معرفتی بیکران و آسمانی بدو دهد . ]
چون شدی مَن کانَ لِلّه از وَلَه / من تو را باشم که کانَ الله لَه,هر گاه از روی عشق و حیرت مفرط همه وجودت برای خدا شد . آنگاه من (خدا) نیز برای تو باشم . [ اشاره است به حدیث « هر که برای خدا باشد . خدا نیز برای اوست . ( احادیث مثنوی ، ص 19 ) ( وَلَه = حیرت ) ]
گه توی گویم تو را ، گاهی منم / هر چه گویم ، آفتاب روشنم,ای بنده کامل ، گاهی از جهت بندگی ات به تو ، تو می گویم و گاهی از حیث ربوبیتم می گویم تو ، من هستی . هر چه بگویم خلاصه حرف این است که من آفتاب روشن و وحدت نمایانم . [ زیرا هر موجودی دو وجه دارد . یکی وجه رَبّی و دیگر وجه خلقی . موجود از نظر وجود که واحد حقیقی است . وجه رَبّی دارد زیرا مظهر حق است . ولی از نظر ماهیت و کثرت ، وجه خلقی دارد . ]
هر کجا باشم ز مشکات دَمی / حل شد آنجا مشکلات عالَمی,ای انسان کامل و بنده فاضل ، هر جا که از چراغدانِ دمم تجلی کنم . آنجا مشکلات عالم حل و کشف خواهد شد . یعنی فیض تجلیات حق ، مشکلات بنده را حل کند .[ مشکات = چراغدان ]
ظلمتی را کآفتابش بر نداشت / از دَمِ ما ، گردد آن ظلمت چو چاشت,ظلمتی را که آفتاب ، محو نکرد از نَفَس و کلام ما به روز روشن مبدل می گردد . [ ابیات اخیر در بیان وحدت اولیاء با خداست بدین ترتیب که وقتی اولیاء از صفات خود بکلی پاک شوند . مظهر اسماء و صفات الهی گردند . ( چاشت = هنگام روز و نیمروز ) ]
آدمی را او به خویش ، اسما نمود / دیگران را ، ز آدم اسما می گشود,حق تعالی ، حقایق را مستقیما به آدم (ع) تعلیم فرمود و دیگران را نیز به واسطه آدم (ع) آشنای به حقایق می کرد . [ اشاره است به آیه 31 سوره بقره که می فرماید : « و حق تعالی همه نامها را به آدم بیاموخت » ]
خواه از آدم گیر نورش ، خواه ازو / خواه از خُم گیر مَی ، خواه از کدو,پس اگر می خواهی نور حق را از انسان کامل بگیر و یا اگر می توانی و قابلیت داری بدون واسطه از خدا بگیر . [ این بیت ، بیانی است تمثیلی در وحدت اولیاء و خداوند . مقصود از کدو در اینجا نوعی کدوست به شکل صُراحی با گردنی نسبتا دراز و دنباله ای درشت و مدور که پوست آن زرد و مغزش کم حجم است و در نواحی خراسان آن را کدوی چِلمی می نامند . از این کدو تهِ قلیان را که میانه در آن قرار می گیرد می سازند . ( شرح مثنوی شریف ، ج 3 ، ص 797 ) ]
کین کدو با خُم ، پیوسته ست سخت / نَی چو تو ، شاد آن کدویِ نیکبخت,این کدو با آن خُمِ حقیقت سخت پیوند خورده اند و آن کدوی نیکبخت مانند تو از شهوات جسمانی و لذات دنیایی شادان و شادمان نیست . بلکه شادی او بسته به وجود حق است . [ تمثیل خُم و کدوی شراب در اینجا برای این است که عاقل دریابد که نباید پای بند شکل ظاهر و صورت باشد بلکه باید به جوهر و خاصیت هر چیز توجه کند . ]
گفت : طوبی مَن رَاَنی ، مصطفا / والذی یُبصِر لِمَن وجهی رَایا,حضرت پیامبر فرمود : خوشا به حال کسی که مرا بیند و خوشا به حال کسی که آن کس را بیند که او مرا دیده است . [ مقتبس است از حدیث نبوی که می فرماید : « خوشا به کسی که مرا بیند و هفت بار خوشا به حال کسی که ، کسی را بیند که او مرا دیده است » مسلما مقصود از این دیدن ، ادراک معانی و اوصافی است که خدا به وجود ایشان افاضه کرده والّا دیدن حسی منظور نیست . ]
چون چراغی نورِ شمعی را کَشید / هر که دید آن را ، یقین آن شمع دید,برای مثال ، هرگاه جراغی از نور شمع شعله گرفت . هر کس که آن چراغ را بیند مسلما آن شمع را نیز دیده است . [ در این چند بیت می خواهد بگوید که انبیا و اولیا ، علی رغم تعدد و تنوعشان پرتوی از یک نور واحد هستند و تنها اختلاف در مراتب ایشان است نه ماهیتشان . چنانکه شبستری گفت : بود نور نبی خورشید اعظم / گه از موسی پدید و گه ز آدم ]
همچنین تا صد چراغ ، از نقل شد / دیدنِ آخِر لقایِ اصل شد,همین طور اگر تا صد عدد چراغ نقل شود یعنی نور آن چراغ به هزاران چراغ منتقل شود و هر چراغ از چراغ دیگر فروزان گردد . دیدن آخرین چراغ لقای اصل بوده است . یعنی مانند دیدن چراغ اول است . زیرا نور همه چراغها از همان چراغ اول گرفته شده است .
خواه از نورِ پَسین بستان به جان / هیچ فرقی نیست ، خواه از شمعِ جان,خواه تو آن نور را از چراغ آخری بگیری و خواه از شمع جان . هیچ فرقی نمی کند . [ مراد از شمع جان ، حضرت حق تعالی است . و نیز می تواند حضرت ختمی مرتبت و اولیاءالله باشد . نور هدایت و ولایت را می توان مستقیما از حضرت حق تعالی گرفت و هم به واسطه انبیا و اولیاء ، و هیچ فرقی میان آنها نیست زیرا جملگی از یک شعله ، فروزان شده اند . ]
خواه بین نور ، از چراغِ آخِرین / خواه بین نورش ، ز شمع غابرین,اگر خواستی آن نور را از چراغ آخری بگبر و یا از شمع اولیاء و انبیای پیشین . هیچ فرقی ندارد . [ هم می توانی این نور هدایت و ولایت را از ولی حاضر بگیری و هم از اولیای گذشته ، باز فرقی نمی کند . مهم روشن شدن به انوار لطیف آنان است . ضمنا در ابیات این بخش ، مولانا نقش موثر و معجزه آسای موسیقی و الحان آسمانی را متذکر شده است . چنانکه خود او نیز در این باب ، مهارت خاصی داشته است . البته موسیقی و نغماتی که مولانا از آن تمجید کرده ، آن لحنی است که ارواح را صیقل می دهد و از زنگارهای دنیا و پلیدهای هوی می زداید . ( غابر = گذشته ) ] – « بدان که صنعت موسیقی را فرزانگان ، پدید آورده اند و مردم از ایشان فرا گرفته اند و این صنعت در واقع میراث فرزانگان است برای عامه مردم . و خداشناسان آن را در معابد و پرستشگاههای خود می نوازند و به گاهِ نیایش و تضرع از آن بهره می برند . چنانکه داود نبی (ع) به هنگام خواندن مزامیر از موسیقی استفاده می کرد . نصاری و مسلمانان نیز در کنیسه ها و مساجد خود با موسیقی ترنّم می کنند . اینها همه برای ایجاد رَقّتِ قلب و ذَلّتِ نَفس و انقیاد نسبت به اوامر خداوندی است و وسیله ای است جهت توبه و انابه . ( رسائل اخوان الصفا ، رساله پنجم ، ج 1 ، ص 186 . متن فوق طویل است که برای رعایت ایجاز و حد ضرورت ، همین مقدار ترجمه شد .
گفت پیغمبر که : نَفحَت هایِ حق / اندرین ایّام می آرد سَبَق,پیامبر فرمود : نَفحه های حق تعالی در این ایام ، بیشتر شده و پُشتاپُشتِ هم می آید . یعنی در همه اوقات و در همه ساعات شبانه روز ، نفحات الهی درمی رسد و بر دیگر نسیم ها و نفحه ها پیشی می گیرد . [ مولانا خود نَفَحات را اینگونه تفسیر می کند . « نزدِ محققان ، این نفحات ، انفاس برادران دینی است که سبق یافته اند بر برادران دیگر . انفاس ایشان و نظرهای ایشان و آمیزگاری با ایشان ، نفحات و مواهب و عطایا و خلعت حق است . غنیمت داشتنی است و غیر آن را سهل داشتن و عین آن را غنیمت داشتن است » ( مکتوبات مولانا ، ص 7 ، به نقل از شرح مثنوی شریف ، ج 3 ، ص 804 ) . نفحَت = بوی خوش ، مراد عنایات و رحمت ها و دَمِ مبارکِ خداوندی است ]
گوش و هُش دارید این اوقات را / در رُبایید این چنین نفحات را,ای کسانی که نفحات الهی را طالب هستید . این اوقات را که نفحه حق به شما می رسد با گوش و هوش ، مغتنم شمرید . و این چنین نفحات لطیف و شریف را در ربائید . یعنی مستعدِ اخذ و استفاده از آن باشد و طلبش کنید . ( شرح کبیر انقروی ، ج 3 ، ص 778 ) . [ از بیت 1944 تا بیت 1958 ، چنین معلوم می شود که مظاهر هدایت و ولایت هرگز و در هیچ دوره ای قطع نمی شود . و میان مردانِ حق و اولیاء ، هیچ تفاوتی نیست . حدیث نبوی که فرمود : فیض حق ، مدام می رسد و هرگز از هم نمی گسلد . این معنی را تاکید کرده است و اصولا وجه ارتباط لین بیت با ابیات پیشین ، بیان همین مطلب بوده است . ( هُش = هوش ) ]
نَفحه آمد مر شما را دید و رفت / هر که را می خواست جان بخشید و رفت,در هر روز از روزگاران ، نفحات الهی بر شما وارد می شود و شما را می بیند و می رود . و هر که را بخواهد جان می بخشد و می رود . [ منظور این است که در هر دوره ای کاملان و اولیاء و نفحات کلمات طیبه آنان بر دوام می رسند و هرگز این نفحه ها و کلمات پاک قطع نمی شود . ( شرح مثنوی ولی محمد اکبرآبادی ، دفتر اول ، ص 133 ) ]
نَفحۀ دیگر رسید ، آگاه باش / تا از این هم وانمانی ، خواجه تاش,نفحه های جان نواز حق تعالی تمام شدنی نیست بلکه نفحۀ دیگری درمی رسد . آگاه باش که این یکی را دریابی ای خواجه تاش . یعنی ای نده خدا مواظب فیض الهی باش .
جانِ آتش یافت زو آتش کُشی / جان مُرده یافت در خود جُنبِشی,جانهایی که طبع آتشین دارند . توسط آن نفحه کشته می شوند . و جانهای مُرده و پژمُرده بر اثر آن نفحه الهی به جنبش و حرکت درمی آیند . [ منظور از جانِ آتش ، جانِ خودبین است که نفحه استکبار می افروزد و منظور از جانِ مُرده کنایه از آن جان و روانی است که به حکمِ مرگ اختیاری  از اوصاف بشری و هستی خود مُرده و شهوات را ضبط کرده باشد و به مقام فنای در حق رسیده باشد . ]
تازگی و جنبش طوبی است این / همچو جنبش های حیوان ، نیست این,آن لطافت و جنبشی که در روح سالک پیدا می شود . همان لطافت و جنبش «طوبی» است . پس آن جنبش مانند حرکت و جنبش عالم حیوانات نیست . یعنی از جنبش های معمولی جداست . [ طوبی در لغت به معنی پاک و پاکیزه و بهتر و پاکیزه تر است . بر طبق روایت طوبی ، درختی است در بهشت . ( کشاف ، ج 2 ، ص 528 ) . لیکن ارباب ذوق و اصحاب سلوک می گویند که مقصود از درخت طوبی ، اصول معارف و اخلاق نیکوست که برای نفوسِ قابل و پذیرا زینت است . زیرا وقتی زمین آن درخت ، نفوس ما باشد . زینتِ ما هم ناچار باید از جنس زینتِ علوم و معارف و اخلاق نیکو و صفات استوار در نفس باشد . ( مفاتیح الغیب ، ص 1065 تا 1072 ) در آیه 29 سوره رعد به طوبی اشاره شده است . ]
گر در افتد در زمین و آسمان / زَهره شان آب گردد در زمان,آن دَمِ رحمانی و آن نفحه ربانی که در ذات آدمی است اگر بر زمین و آسمان می افتاد در یک لحظه ، زَهرۀ همه آنان آب می شد . [ انسان کاملترین مظهر حق و خلیفه لایق اوست ]
خود ز بیمِ این دَمِ بی مُنتها / باز خوان فَأبَینَ أن یَحمِلنَها,از بیمِ همین دَم بی نهایت و امانت خدا ، زمین و آسمان از حمل آن تن زدند . [ اشاره است به آیه 72 سوره احزاب که می فرماید : « همانا ما امانت را بر آسمان و زمین عرضه داشتیم . آنها از برداشتن آن تن زدند و حالت وجد آمیخته با بیم پیدا کردند . انسان آن امانت را برداشت . او ستمکار و نادان است . ]
ورنه خود أشفَقنَ مِنها چون بُدی ؟ / گر نه از بیمش دلِ کُه خون شدی ؟,وگرنه کی زمین و آسمان از قبول آن امانت ، خوف و بیم داشتند ؟ و قلب کوه از این دَمِ بی انتها چگونه خون شد ؟ [ اشاره ای است به قسمتی از آیه بیت قبل ]
دوش ، دیگر لَونِ این می داد دست / لقمۀ چندی درآمد ، ره ببست ,دیشب ، شرح این نفحفه به نوع دیگری برای ما صاصل شد . و من حقایق دیگری از آن را دریافته بودم که چند لقمه خورده شد و به واسطه آن راهِ این معنا و راه فهم اسرار و حقایق آن بسته شد . [ ملا هادی سبزواری گوید : یعنی به سبب تناول چند لقمه از دنیای دنی از تَعَرّض آن نفحه های ربانی ، محرومیت دست می دهد . ( شرح اسرا ، ص 61 ) ( دوش = دیشب ) ( لَون = رنگ ) ]
بهرِ لقمه ، گشته لقمانی گرو / وقتِ لقمان است ، ای لقمه برو,بخاطر یک لقمه ، لقمانی در گرو قرار گرفته . یعنی روح لقمان صفت انسان که معدن حکمت و کانِ معرفت است گرفتار غذای نفسانی و طعام لقمانی شده . پس اینک وقت لقمان است ، ای لقمه برو . یعنی اینک زمان فهم علوم و درک حکمت و معرفت است . ای غذای جسمانی برو و از من دور شو . [ نام لقمان دو بار در قرآن آمده ، آن هم در سورزه لقمان . البته بیشتر مفسران به نبوت او قائل نیستند . لقمان در نظر ارباب قصص ، مردی از نژاد سیاه معرفی شده و به بردگی روزگار می گذرانده . ولی خواجه اش را شیفته حکمت خود می کند . از آن جمله روزی خواجه اش به او دستور می دهد که از ناپاکترین اعضای گوسفند برایش طعامی سازد . لقمان طعامی از دل و زبان گوسفند فراهم می کند و پیش خواجه می نهد . روز دیگر خواجه بهترین خوراک را از اعضای گوسفند طلب می کند . باز لقمان دل و زبان گوسفند را به حضور او می آورد و به خواجه می گوید هیچ چیز ناپاکتر از دل و زبان ناپاک نیست و هیچ چیز بهتر از دل و زبان پاک وجود ندارد . داستان و شخصیت لقمان در ادبیات فارسی ، انعکاس بسیار یافته است به نحوی که لقمان مظهر حکمت و دانایی و معنویت معرفی شده است . ( اعلام قرآن ، ص 516 ) . در این ابیات لقمان کنایه از روح لطیف است . ]
از برای لقمه ای این خارخار / از کفِ لقمان برون آرید خار,این خارخار و دغدغه از برای لقمه ای است که خورده اید . اینک از پای لقمانِ روح ، خار و وسوسه و دغدغه را بیرون بکشید . [ خارخار = خلجان و اضطراب ]
در کفِ او خار و ، سایه اش نیز نیست / لیکتان از حرص ، آن تمییز نیست,در کفِ پای لقمانِ روحِ آدمی خاری می خلد . ولی شما چنان حرص و آز فرو پوشیده که متوجه آن نمی شوید . [ منظور از سایه خار همانگونه که اکبرآبادی گفته است . اثری است که خار روی دست و پا می گذارد و یافتن محل فرو رفتگی آن را دشوار می سازد . از اینرو کسی که خار در پایش خلیده . در پیدا کردن خار ، معمولا اشتباه می کند . همینطور وقتی خاری از صفات ذمیمه در پای جان و روان آدمی فرو می رود و شخص را دچار امراض روحانی می سازد . آن شخص که از شدت حرص به شهوت و مطامع دنیوی بینش و بصیرت خود را از دست داده نمی تواند امراض روحانی خود را باز شناسد و به معاینه آن پردازد . ( شرح مثنوی ولی محمد اکبرآبادی ، دفتر اول ، ص 135 ) ]
خار دان ، آن را که خرما دیده ای / ز آنکه بس نان کور و بس نادیده ای,آنچه را که به ظاهر ، خرما دیده ای در واقع ، باید خار بدانی . زیرا که تو بسی فرومایه و فاقد بصیرتی . [ بر اثر غلبه حرص ، شما خار را خرما و عذاب را عذوبت گمان کرده اید ]
جانِ لقمان که گلستان خداست / پایِ جانش ، خستۀ خاری چراست ؟,جان لقمان که گلستان و مرغزار خدای تعالی است . چرا پای جانش ، زخمیخاری است ؟ آیا رواست که خاری ، پای روح را خسته و مجروح سازد و از طی طریق بازش دارد ؟
اُشتر آمد این وجودِ خار خوار / مصطفی زادی بر این اُشتر سوار,این تن خارخورنده در مثَل مانند شتر است و کسی از نسل مصطفی بر این شتر سوار است . یعنی روحی بر آن سوار شده است . [ مراد از اشتر خارخوار ، تن خاکی است و مراد از مصطفی زاده ، روح است . ( شرح اسرار ، ص 61 ) ]
اُشترا ، تنگِ گلی بر پشت توست / کز نسیمش در تو صد گلزار رُست,ای شتر ، بار گُلی بر پشت تو قرار است که از عطر و نسیم آن ، در تو صد گلزار رُسته و روییده است . [ صد در اینجا نماینده کثرت است نه عددی خاص ، یعنی ای جسم بر تو روحی لطیف قرار دارد که از نسیم دلاویز حقیقت آن ، در تو گلزاران بیشماری از معارف و حقایق پدید آمده است . ( تنگ = بار ستوران ) ]
میلِ تو ، سویِ مغیلان است و ریگ / تا چه گُل چینی ز خارِ مُرده ریگ ؟,ولی گرایش تو به سوی خار و ریگ است ، یعنی تو به سمت امور نفسانی گرایش داری . شگفتا که می خواهی از خار پست و بی ارزش مادی ، گُلهای معنوی بچینی . یعنی با نفسانیات ، نمی شود صفای قلب یافت . ( مغیلان = درختی خاردار که در ریگستان می روید ) ( مرده ریگ = میراث مردگان ، در اینجا کنایه از امری پست و خوار است )
ای بگشته زین طلب از کو به کو / چند گویی کین گلستان کو و کو ؟,ای کسی که در طلب راه حق ، کوی به کوی گشته و سعی نموده ای . تا کی خواهی گفت : این گلستان معنوی کو و کجاست ؟
پیش از آن کین خارِ پا بیرون کُنی / چشم تاریک است ، جولان چون کنی ؟,تا وقتی که این خارِ نفسانی را از پای جانب بیرون نکشیده ای . چشم دلت همچنان تیره و بی فروغ است . چرا گام در راه سلوک نهاده ای ؟
آدمی کو می نگنجد در جهان / در سرِ خاری همی گردد نهان,انسانی که در جهان نمی گنجد . یعنی حقیقت او برتر و بزرگتر از همه دنیاست . ( توضیح بیشتر در شرح بیت 1 همین دفتر آمده است ) . با این حال ، عجب است که آدمی به خاطر سَرِ خاری نهان می گردد . یعنی حاری بی ارزش که همانا لذت جسمانی و عیش نفسانی است . حقیقت و «من» او را به خود مشغول داشته و رسوایش کرده است !
مصطفی آمد که سازد همدمی / کَلّمینی یا حُمَیرا کَلّمی,حضرت محمد مصطفی (ص) که نمونه اعلای انسان کامل است و در گیتی نمی گنجد . خواست که در این عالم بشری همدمی داشته باشد . پس روی به عایشه کرد و گفت : ای حمیرا با من حرف بزن . [ اشاره است به حدیث کَلّمینی یا حُمَیرا . ( احادیث مثنوی ، ص 20 ) حُمَیرا به معنی زن سپید است و این لقبی است که حضرت رسول (ص) به عایشه داده است . ]
ای حُمَیرا آتش اندر نِه نعل / تا ز نعلِ تو شود این کوه ، لعل,ای عایشه نعل را در آتش نِه و بگذار تا از نعل تو ، این کوه به لعل بدل گردد . [ در فن ساحری ، رسم بوده است که هر گاه بنده ای از صاحبش می گریخت و یا معشوقی دل به عاشق نمی داد . اسم او را بر روی نعلی می نوشتند و در میان آتش می نهادند . به محض انجام این کار ، بنده فراری باز می گشت و معشوق در تسخیر و اطاعت عاشق قرار می گرفت . ( ابن خلدون در کتاب مقدمه ، ج 2 ، بحث مستوفایی در باب سحر دارد ) . معنی بیت : ای عایشه سپید رخسار ، مرا به عالم بشریت مجذوب و مسخّر کن تا کوه وجودم از نعل تو یعنی از جذبه و تابش آفتاب جمال تو به لعل مبدل گردد . – مراد مولانا این است که هر گاه خارِ آویزش و تعلق به حکمِ شرع و برای آسایش روح باشد موجب نقص نیست بلکه نردبان کمال روحانی نیز تواند بود و یا آنکه احکام پیوستگی جان و تن به یکدیگر از لوازم نشأة جسمانی است و کاملان و واصلان هم از آن ، مادام که حبس تن اند رهایی نمی یابند . چنانکه حضرت سید کائنات هم توجه به عایشه داشت و از محادثه وی لذت می برد . ( شرح مثنوی شریف ، ج 3 ، ص 812 )
این حمیرا لفظِ تأنیث است و جان / نام تانیثش نهند این تازیان,اسم حمیرا که مصغّر «حمراء» است . کلمه ای مؤنث است . چنانکه لفظ «جان» نیز در میان تازیان به صورت مؤنث (نفس یا روح) استعمال می شود .
لیک ، از تانیث ، حان را باک نیست / روح را با مرد و زن ، اشراک نیست,لیکن روح از اینکه به صورت مؤنث ذکر می شود . باکی ندارد . زیرا روح ، سنخیتی با مرد و زن بودن ندارد . یعنی روح انسانی عالی تر از این است که مؤنث و یا مذکر باشد . [ در این بیت و ابیات بعدی مولانا می گوید که برای وصول به مقام ولایت و اتصال به حق میان مرد و زن هیچ فرقی نیست ]
از مؤنث وز مذکّر برترست / این نه آن جان است کز خشک و ترست,زیرا روح از جنسیت مرد و زن برتر است . البته این روحی را که من ذکر کردم . منظورم آن روح خشک و تر نیست . یعنی آن روح نباتی حیوانی نیست که آمیزه ای است از مزاجهای خشکی و تری و گرمی و سردی . بلکه این روح جوهری مجرد و لطیف و مفارق از عالم ماده و مدّت است .
این نه آن جان است کافزاید ز نان / یا گهی باشد چنین ، گاهی چنان,این روحی که مورد نظر من است آن روحی نیست که با نان و غذا رشد کند و گاهی چنین و گاهی چنان باشد . یعنی گاهی بوسیله تمهیدات مادی و امور دنیوی توانمند شود و گاه با نبودن آنها به ناتوانی گراید .
خوش کننده ست و خوش و عینِ خوشی / بی خوشی نبوَد خوشی ای مرتشی,این روح خوش کننده زوج حیوانی و بدن انسانی است و ذاتاََ خوش است و خود ، عین خوشی است . زیرا ناخوشی ، عین خوشی نیست ای کسی که برای نیل به مرادت رشوه می گیری . [ ملا هادی سبزواری گوید : یعنی چنانکه روح مجرد ، علم حضوری دارد به خود و در این علم ، خود عالم و خود معلوم و خود عین علمی است قائم بالذّات و در باب خواستن خود و عشق به خود ، خود عاشق و خود معشوق و خود عین عشق قائم بالذّات است و هر چه را که می خواهد از قوی و اعضاء و ملایمات همه را به واسطه خود می خواهد . چه سلب شیء از نفس ، محال است و ذاتی ، تخلف نمی کند . ولی عارض تخلف می کند ( شرح اسرار ، ص 61 و 62 ) . یعنی امر ذاتی از شیء ، منفک نمی شود . مثلا گرما را از آتش نمی توان گرفت که در عین حال آتش ، آتش باشد . ( مرتشی = رشوه گیرنده ، در وجه استعمال این واژه در این بیت ، ملا هادی سبزواری می گوید : مردمان همه رشوت گیرنده اند زیرا خوشی ها و لذت های مادی و حیوانی مانند رشوه و پاداشی که به آنها داده می شود تا زیر بار اعمال بروند ( شرح اسرار ، ص 62 ) ]
چون تو شیرین از شِکر باشی ، بود / کآن شکر گاهی ز تو غایب شود ؟,برای مثال ، اگر تو از شکر ، شیرینی احساس کنی . آیا ممکن است که آن شکر از تو جدا شود ؟ [ وقتی منشاء شیرینی و حلاوتی که احساس می کنی . شکر باشد . یعنی روح الهی سبب انبساط خاطر تو گردد . آیا می شود که شیرینی آن روح از تو جدا گردد ؟ ]
چون شِکَر گردی ز بسیاری وفا / پس شکر کی از شکر باشد جدا ؟,هرگاه تو از تاثیر وفای حضرت سبحان ، به شکر مبدل شوی یعنی روح الهی شوی و حلاوتی از آن در تو حاصل شود . دیگر کی می توان شیرینی را از شکر جدا کرد ؟ یعنی آن حلاوتهای روحانی ، جزء ذات آن روح است و میان آن انفکاک ممکن نیست . [ این خوشی و انفکاک صفت ضروری روح الهی است و جدایی و افتراق این دو میسر نیست . در چند بیت فوق این مطلب گفته شده است که چون سالک از تلوین برهد به درجه تمکین رسد . و از تاثیر وفا به عهد الهی و تحمل ریاضات سخت ، از آلایش پاک شود . آنگاه خوشی از درون جان او می روید و در خوشی غرق و با آن متحد می گردد . و در این حالت ، خوشی و ذوق از وی جدایی نمی پذیرد و سلب خوشی و ذوق از وی مُحال است . چنانکه نمی توان گفت که شکر ، شکر نیست . ولی تا سالک در مقام تلوین است و حال ، به ناچار احوال گوناگون بر قلبش به تعاقب وارد گردد و محکوم خوشی و ناخوشی و قبض و بسط است و بدان کس ماند که دهان خود را به شکر شیرین می سازد که شیرینی کامش موقوف مزیدن شکر است . ( شرح مثنوی شریف ، ج 3 ، ص 816 و 617 ) ] – تلوین = در لغت به معنی گوناگون کردن است و در اصطلاح عرفا ، احوال دگرگون و ناپایدار سالک را گویند . کسی که در سلوک هنوز به مقصد نرسیده از حالی به حالی و از صفتی به صفتی می گردد . گاهی قلب سالک به کشف حقیقتی نائل می شود و گاه در حجاب فرو می رود و اما تمکین = در لغت به معنی پا برجا کردن است و در اصطلاح عرفا ، عبارت است از دوام کشفِ حقیقت . زیرا که در این مرتبه ، قلب سالک در مقام قرب استقرار یافته است . بنابراین تلوین صفت ارباب احوال است و تمکین صفت اصحاب حقایق . ( رساله قشیریه ، ص 121 و مصباح الهدایة ، ص 145 )
عاشق ، از خود چون غذا باید رَحیق / عقل ، آنجا گُم بماند ، بی رفیق,عاشق که شراب وحدت و باده محبت را از وجود خویش می گیرد . عقل در تفسیر و فهم این راز ، سر درگُم می ماند . [ این بیت و چند بیت بعدی در بیان قصور عقل جزوی از درک مرتبه عشق است . ( رحیق = شراب ناب ) ]
عقلِ جزوی ، عشق را مُنکِر بُوَد / گرچه بنماید که صاحب سِر بُوَد,عقل جزیی نظری ، عشق را انکار می کند . هر چند که این عقل ، خود را دانای به اسرار می نمایاند .
زیرک و داناست ، اما نیست نیست / تا فرشته لا نشد ، اهریمنی است,عقل نظری زیرک و داناست . ولی به مرحله فنا نرسیده . یعنی خودبین است و در برابر حقایق بَرین و اسرار عظیم عاَلم ، برای خود موجودیت قائل است . حال آنکه اگر فرشته ، وجودیت خود را محو و فانی نسازد به مقام فرشتگی نمی رسد بلکه شیطان و اهریمن است .
او به قول و فعل ، یارِ ما بُوَد / چون به حکم حال ، آیی لا بُوَد,عقل نظری ، گفتار ما را تنظیم می کند . و فعالیت و تلاش ما را در جهت شناخت کمیّت ها و کیفیت های جهان یاری می کند . ولی در برابر عالَم حال و معنا ، فانی و محو است و کاری از او ساخته نیست . [ پس عقل نظری ، وقتی مسئله شهود روحانی مطرح می شود کاری از پیش نمی برد ]
لا بُوَد ، چون او نشد از هست نیست / چونکه طُوعاََ لا نشد کُرهاََ بسی است,این عقل جزیی چون از هستی ناقص خود دست بر نداشته و محو نشده و همچنان خود را کامل می داند . در واقع باید او را نیست و فانی شمرد . زیرا او از روی اختیار ، فنا را نپذیرفته لذا باید اجباراََ و بر خلاف میل او ، او را فانی بشمریم . [ اشاره دارد به مرگ اختیاری و مرگ اضطراری ، حضرت ختمی مرتبت فرمود : « بمیرید قبل از آنکه بمیرید » مرگ اضطراری همه را شامل می شود . چه میلی باشد و چه میلی نباشد و آن مرگ طبیعی است و مرگ اختیاری ویژه اصحاب حقیقت است که در همین دنیا ، همه هواهای نفسانی را در خود فرو می کوبند ] توضیح بیشتر در شرح بیت 4 همین دفتر آمده است .
جان ، کمال است و ندای او کمال / مصطفی گویان ، اَرِحنا یا بِلال,جان ، کمال حقیقی را دارد و بانگ او نیز عین کمال است . به همین سبب حضرت ختمی مرتبت به بلال فرمود : « ای بلال ما را آرامش ده » [ در اینجا بلال کنایه از جان لطیف است که بانگ اذان او مانند خودِ او کمال آور و روح نواز بود . بلال بن ریاح حبشی با کنیه ابو عبدالله ، موذن رسول خدا (ص) بود و یکی از پیشگامان در گرویدن به اسلام . از وقتی که رسول خدا رحلت فرمود ، او دیگر اذان نگفت . ( اَعلامِ زِرِ کلی ، ج 2 ، ص 49 ) ]
ای بِلال ، افراز بانگِ سَلسَلت / ز آن دَمی کاندر دمیدم در دلت,پیامبر (ص) هر گاه که از تبلیغ رسالت ، خسته می شد به بلال می گفت : ای بلال ، بانگ دلنشین و خوش اذانت را بلند کن و ضمن تمجید و تمحید حق تعالی ، از آن دم و نفخه ای که من بر قلبت دمیدم حرف بزن . [ سَلسَل = به فته هر دو سین به آب شیرین و سرد و خوش که به گلو روان فرو شود گویند . در بعضی از نسخ از جمله شرح انقروی ، این کلمه را سلسله خوانده اند که معنی آن زنجیر است . با توجه به این معنی مصراع اول می شود « ای بلال بانگِ زنجیر وار اذانت را بلند کن ]
ز آن دَمی کآدم از آن ، مدهوش گشت / هوشِ اهلِ آسمان ، بیهوش گشت,از همان دَمی که آدم (ع) از آن مدهوش شد و هوش و عقل آسمانیان بر اثر آن از میان رفت . دُچارِ بیهوشی شد .
مصطفی بی خویش شد ز آن خوب صوت / شد نمازش از شبِ تعریس فوت,پیامبر(ص) از آن بانگ خوش و آن دَمِ خدایی ، از خویش برفت و مستغرق سیر باطنی شد . لذا نماز بامدادش به علت شبِ تعریس قضا شد . [ منظور از شبِ تعریس یا لیلة التعریس ، شبی بوده که پیامبر (ص) و اصحاب از جنگ خیبر به سوی مدینه باز می گشتند . راهی بس طولانی را طی کرده بودند و بالاخره اندکی قبل از سپیده دم در محلی فرود آمدند تا استراحتی کنند . پیامبر (ص) به یارانش پیشنهاد کرد که یکی از آنان بیدار بماند تا وقت نماز صبح آنان را بیدار کند . بلال داوطلب این کار شد ولی خستگی و خواب مفرط بر او غالب شد و او نیز در کام خواب فرو رفت و ناگهان تیغ آفتاب درخشید و روی زمین پهن شد به حدی که از گرمای آفتاب ، خوابیدگان بیدار شدند و آنها بلافاصله پس از تجدید وضو ، نماز قضا شده صبح را بجا آوردند . ( مفازی واقدی ، ج 2 ، ص 542 و 543 ) ( تعریس = وقتی است که مسافر از اول شب تا آخر شب در راه باشد و در پایان شب در محلی برای خوابیدن و استراحت فرود آید ) ]
سر از آن خواب مبارک برنداشت / تا نماز صبحدم آمد به چاشت,آن حضرت ، سر از خواب مبارک برنداشت تا آنکه نماز صبح او قضا شد . [ شرح ماجرا در بیت قبل آمده است ]
در شبِ تعریس ، پیشِ آن عروس / یافت جانِ پاکِ ایشان ، دستبوس,در شب تعریس ، در حضور آن معشوق چون عروس ، جان پاک آن عاشقان سعادت ، مرتبۀ دست بوس را پیدا کرد . یعنی وصلت دست داد و مشاهده معشوق حقیقی بر ایشان حاصل شد . ( شرح کبیر انقروی ، ج 3 ، ص 794 )
عشق و جان ، هر دو نهانند و سَتیر / گر عروسش خوانده ام ، عیبی مگیر,عشق و جان هر دو نهان و پوشیده اند . لذا اگر آن را با لفظ عروس یاد کرده ام بیجا نیست و نباید مورد ایراد قرار گیرم . زیرا عروس هم از انظار عامه پوشیده است و اغیار او را نتاوانند دید . ( سَتیر = پوشیده شده و مستاور )
از ملولی یار خامُش کردمی / گر همو مهلت بدادی یک دَمی,اگر یارم از این گونه سخنانم ملول می شد . من به خاطر ملولی وی سکوت را برمی گزیدم و اگر او به من دمی فرمان سکوت می داد . حتما ساکت و خموش می شدم .
لیک می گوید : بگو ، هین عیب نیست / جز تقاضای قضایِ غیب نیست,ولی آن یار می گوید : این قبیل سخنان ، عیب نیست و بیان اینگونه سخنان و اظهار این الفاظ بر طبق قضای الهی است .
عیب باشد ، گو نبیند جز که عیب / عیب کی بیند روانِ پاک غیب ؟,کسی که جز عیب نبیند ، کار او عیب است ولی کسی که روان پاک غیبی داشته باشد . کی در اقوال انسانهای کامل و مشایخ حقیقی ، عیب تواند دید ؟
عیب شد نسبت به مخلوقِ جَهول / نَی به نسبت با خداوندِ قبول,عیب ها و زشتی ها فقط از دیدگاه مردم نادان ، عیب و زشت است ولی همین معایب از نظر مردم شامخ خداوندی ، عیبی محسوب نمی شود . ( جهول = صیغه مبالغه جاهل است به معنی بسیار ندان )
کفر هم نسبت به خالق حکمت است / چون به مانسبت کُنی ، کفر آفت است,حتی کفر هم نسبت به خالق حکمت است و کفر محسوب نمی شود . [ توضیح بیشتر در شرح بیت 1999 همین بخش آمده است ] ولی همان کفر هنگامی که در بشر جلوه می کند . یکسره آفت و مضرت است .
ور یکی عیبی بُوَد با صد حیات / بر مثالِ چوب باشد در نبات,و اگر یک عیب در میان صد حسنه و صفت خوب موجود باشد . عیب اندک در میان نیکویی های فراوان چندان مهم نیست وآن عیب بر مثال چوبی است که در میان نبات جای می گیرد . [ چوب نبات ، همان رشته چوبی است که قنادها آن را در شکر گداخته فرو می کنند و از آن شاخِ نبات می سازند . ملا هادی سبزواری عقیده دارد که همین چوب فاقد شیرینی و عطر ، بر اثر مصاحبت و هنشینی با نبات ، رنگ و بو و مزه آن را به خود می گیرد . ( شرح اسرار ، ص 62 ) ]
در ترازو هر دو را یکسان کِشند / ز آنکه آن هر دو چو جسم و جان خوشند,در ترازو ، هم چوب و هم نبات را با هم می کَشند . زیرا آن دو مانند جسم و جان سرخوش اند . [ در چند بیت فوق ، بحث بر سر این است که خیر و شر ، امری نسبی است . زیرا حکما می گویند که شر از لوازم عالم ماده و کون و فساد است . ولی در جهان ماوراء ، ماده و شری وجود ندارد . زیرا عالم کون و فساد ، منشاء تضاد و اختلاف است و همین تضاد ، موجب افاضه خیر و تعاقب وجود بر مواد میگردد . در نتیجه صورتی زائل می شود و صورتی دیگر وجود می پذیرد  . و از اینجا دو نسبت حاصل می شود . یکی نسبت به صورت زائل و دیگری نسبت به صورتی قابل . پس خیر و شر امری نسبی است … به عقیده متکلمین ، کفر هم نسبتی به آفریننده و خالق دارد و آن خلق و ایجاد است و نسبتی به کافر دارد به اعتبار آنکه محل کفر است . پس از جهت نخستین ، دلیل قدرت خداست بر خلق و آفرینش اضداد و به لحاظ دوم ، عیب و آفت و سبب محرومی از بهشت جاودانی است . ( شرح مثنوی شریف ، ج 3 ، ص 821 و 822 ) ]
پس بزرگان این نگفتند از گِزاف / جسم پاکان عین جان افتاد صاف,پس بزرگان این سخن را که جسم پاکان عین جان ، صاف است بیهوده و ناروا نگفته اند .
گفتشان و نَفسِشان و نقششان / جمله جانِ مطلق آمد بی نشان,گفتار و روان و نقش آن صاحبدلان ، در حکم جان مطلق است . یعنی آثار و عوارض جسم آنان نیز مانند روح شان پاک و عاری از عیب است .
جانِ دشمن دارشان جسم است صرف / چون زیاد از نَرد ، او اسم است صِرف,این جانهایی که اولیاء را دشمن می دارد مانند حسم مادی است و در مثل مانند مُهره زیاد در بازی نَرد ، هیچ فایده ای ندارند بلکه تنها اسمی خالی بیش نیستند . [ نَرد ، بازی ای است معروف از مخترعات بوزرجمهر که در برابر شطرنج ساخته . ( برهان قاطع ، ج 4 ، ص 2127 و تاریخ یعقوبی ج 1 ، ص 109 و 110 ساختن نَرد ره به قفلان نسبت می دهد ) این بازی دارای صفحه ای است که سطح آن را به دو قسمت مشابه تقسیم کرده اند . و در روی هر یک از آن دو قسمت . شش خانه در طرف راست و شش خانه در طرف چپ رسم نموده و با دو طاس و سی مهره بر روی آن بازی می کنند . ( فرهنگ نفیسی ، ج 5 ، ص 3693 ) طاس را می اندازند . طرف مقابل وقتی مهره را تک می بیند . همینکه طاسش راست آمد . آن را می زند و از خانه اش بیرون می برد و در نزد نردبازان ، اصطلاحا به آن مهره ، زیاد و گشاد می گویند . زیرا آن مهره دیگر هیچ فایده و ثمری ندارد بلکه فقط یک اسم خالی است . ( شرح کبیر انقروی ، ج 3 ، ص 797 ) ]
آن به خاک اندر شد و کُل خاک شد / این نمک اندر شد و کُل پاک شد,زیرا آن جانی که اولیاء را دشمن می دارد به خاک سیاه فرو می رود و یکسره خاک می شود و جان اولیاءالله مانند اینکه در نمک فرو رفته باشد قلب ماهیت می کند و بکلی پاک و سپید و ظاهر می گردد . [ مقصود آن است که جسم مرد کامل بر اثر ریاضت ، پاک و منزه می گردد و از هوی و شهوت می رهد و در طلب کمال ، با روح همدست و همداستان می شود . اما ارواح دشمنان اولیا به سبب تبعیت از هواهای نفسانی و امیال جسمانی ، اوصاف اصلی خود را از دست می دهد و به پستی می گراید و حکم جسم را به می گیرد . ( شرح مثنوی شریف ، ج 3 ، ص 823 ) ]
آن نَمک ، کز وی محمد ، اَملَح است / ز آن حدیث با نمک ، او اَفصح است,این پاکان بدان نمکی درمی آیند که محمد (ص) از آن نمکین گشت و بر اثر آن حدیث نمکین ، خوش گفتار شد . [ اشاره است به دو حدیث معروف از حضرت نبی (ص) . « من از یوسف (ع) نمکین ترم ولی او از من زیباتر بوده » و نیز « من فصیح ترین مرد عرب هستم » ( شرح کبیر انقروی ، ج 3 ، ص 798 ) بنابراین آن نمکی که روح را از حالی به حال دیگر درمی آورد و آن را پاک می سازد نمک معنوی است که محمد (ص) خود را بدان توصیف نموده است . ( املح = نمکین تر و با نمک تر ) ( افصح = فصیح تر ، سخنورتر ) ] منظور بیت : دشمنان اولیاءالله و عارفان حقییقی ، فاقد روح و خاصیت حقیقی هستند . بلکه تنها کالبدی بی روح و جسمی بی خاصیت و بیهوده هستند و از انسان بودن فقط یک لفظ خالی را دارند و بس .
این نمک باقی است از میراثِ او / با تواند آن وارثان او ، بجُو,این نمک معنوی از میراث حضرت محمد (ص) باقی مانده است . آن وارثانِ پاک ، هم اکنون در حضور تو هستند و تو می توانی آن میراث معنوی را از ایشان طلب کنی . [ آن وارثان علمای باطن اند . چه میراث همان است که بی کسب و مشقت بدست آید . ( شرح مثنوی ولی محمد اکبرآبادی ، دفتر اول ، ص 151 ) ] – نکته قابل ذکر آنکه ، نبوت خاتمه می یابد ولی ولایت همواره پایدار و باقی است . زیرا «نبی» از اسماءالله نیست در حالیکه «ولی» از اسماءالله است و چون هر اسمی از اسماء الهی در این عالم ، مظهری دارد . لذا ولایت همیشه باقی است و در هر عصر و زمانی ، انسانهای کامل مظهر ولایت الهی هستند و حاملان حقیقت و اسرار انبیای عظام . زیرا ولایت وجه حقّانی دارد و نبوت وجه خلقی ( شرح گلشن راز ، ص 276 و شرح اسرار ، ص 62 ) . وجود حضرت ختمی مرتبت این هر دو را به کمال داشت از اینرو اشرف انبیا و اولیای عظام است .
پیش تو شِسته تو را خود پیش کو ؟ / پیش هستت ، جانِ پیش اَندیش کو ؟ ,آن اولیای ربانی از تو دور نیستند و در حضور تو نشسته اند البته پیش حقیقت تو حضور دارند . ولی تو اگر جان مجردی ، دیگر پیش و پس تو کجاست ؟  یعنی جانِ مجرد ، جنبه مادی و جسمانی ندارد که پیش و پس و بالا و پایین داشته باشد و مادام که در دام هستی مجازی خود اسیری . جان مطلق و مجرد کجاست . یعنی تا وقتی که اسیر کمند جسم هستی . جان لطیف و پاک در کار نیست . [ اینکه اولیا ، دارای حقیقت نوعیه هستند و در هر عصر و دوره ای قائم بر هدایت و دستگیری خلق اند . بارها در مثنوی ذکر شده است . توضیح بیشتر در شرح بیت 405 و 406 همین دفتر . ( شسته = نشسته ) ]
گر تو خود را پیش و پس داری گُمان / بستۀ جسمی و محرومی ز جان,اگر تو در عالم ماده برای خودت سمت و جهت گمان کنی . تو وابسته به جسم خواهی بود . زیرا جهان از اوصاف اجسام است و لذا از جان و عالم معنا محروم خواهی ماند .
زیر و بالا ، پیش و پس، وصفِ تن است / بی جهت ، آن ذاتِ جانِ روشن است,زیرا پایین و بالا و پیش و پس ، مربوط به جسم است و جان روشن ، جهت ندارد زیرا روح ، مجرد از ماده است .
برگُشا از نورِ پاکِ شه ، نظر / تا نپنداری تو چون کوته نظر,حال اگر میل داری که جان را درک کنی . پس چشم دل خود را به نور حقیقت بگشا . تا در این باره ، ظن و قیاس نکنی و راه شُبهه و گمان نپویی و همانند کوتاه نظران ، نپنداری . [ یعنی در خود به نور حق ببین که دریایی . تو در ذات خود از جسم و اوصاف جسم منزه و پاک هستی . خود را مانند کوته نظران که خود را به چشم سَر می بینند مپندار . حال اگر به چشم سِر به خود نظر کنی می بینی که روح و جان مطلقی . ( شرح مثنوی ولی محمد اکبرآبادی ، دفتر اول ، ص 151 ) ]
که : همینی در غم و شادی و بس / ای عدم ، کو مر عدم را پیش و پس ؟,که تو همین غم و شادی هستی . یعنی مبادا مانند کوته نظران خیال کنی که حقیقت انسان محدود می شود به احوال عارضی مانند غم ها و شادی ها که به شوائب جسمانی آلوده است . یعنی خلاصه فکر نکنی که حقیقت انسان ، مادی و محسوس است . ای انسانی که حقیقت تو الهی است . حقیقت الهی کجا پیش و پس و جهت دارد ؟ [ در اینجا «عدم» به معنای نیستی محض نیست . بلکه کنایه از عالم الهی و روح قدسی انسان است که بر حسب ظاهر وجود ندارد . ( مکاشفات رضوی ، ص 155 ) ]
روزِ باران است ، می رو تا به شب / نَه از این باران ، از آن باران رَب,باران رحمت الهی فرو می بارد و تو تا فرا رسیدن شب مرگ و فنا ، همچنان ره بسپار و از آن بهره مند شو . این باران از آن بارانهای معمولی نیست . بلکه باران رب العالمین است و خاصیت آن زنده کردن دلها است . [ برخی گفته اند که مراد از شب ، مرگ و نیستی است (شرح کبیر انقروی ، ج 3 ، ص 800 ) نیز گفته اند : مراد از روز باران ، ایام ارشاد و هدایت حضرت مولوی است که امطار نفحات الهیه و فیوضات سرمَدیّه از سحاب الطاف ایشان بر مریدان و مسترشدان می بارد . داستان بعدی در شرح همین مطلب آمده است . ( شرح مثنوی شریف ، ج 3 ، ص 822 ) ]
مصطفی روزی به گورستان برفت / با جنازۀ مردی از یاران برفت,روزی حضرت رسول خدا همراه جنازۀ مردی از یاران خود به گورستان درآمد . – پیامبر اکرم روزی به دنبال جنازه یکی از صحابه به گورستان رفت و او را به خاک سپرد . هنگامی که آن حضرت از گورستان بازگشت نزد عایشه رفت . همینکه چشم عایشه به رسول خدا افتاد پیش آمد و دست بر تن و عمامه و گریبان و بازوی پیامبر (ص) سود . آن حضرت فرمود : با این شتاب به دنبال چه هستی ؟ عایشه گفت : امروز هوا ابری بود و باران بارید . و اینک در پی این هستم و می خواهم ببینم آیا تَر شده ای یا نه ؟ ولی شگفتا که اکنون می بینم که با وجود باریدن باران ، لباس و تنت ، خیس نشده است . آن جضرت پرسید : هنگام نزول باران روی سرت را با چه چیز پوشاندی ؟ عایشه پاسخ داد با عبای شما . پیامبر (ص) فرمود : آن بارانی که دیده ای . باران معمولی نبوده بلکه باران عالَم غیب است و چون عبای مرا بر سر کشیدی . آن باران غیبی را شهود کردی . – مولانا در این حکایت نظری مشابه رای افلاطون در باره مُثُل طرح می کند . او می گوید : هر چه در این عالم محسوس به نحو جزیی وجود دارد به صورت کُلی در عالم غیب نیز موجود است . پس عالم محسوسات سایه و ظلِ عالم غیب است . چنانکه می گوید : عالم غیب نیز همچو عالم محسوسات ، باران دارد که همانا ، واردات الهی و فیوضات ربانی و فتوحات صمدانی است و تنها بر صاحبدلان ، مکشوف است . پس باران رب ( واردات الهی بر قلب ) ، زمین دلها را نشاط و تازگی می بخشد .
خاک را در گورِ او آکنده کرد / زیرِ خاک ، آن دانه اش را زنده کرد,آن حضرت ، خاک را در گور آن مرده ریخت و او را مدفون نمود . و در زیر آن خاک ، دانۀ وجود آن مرده را احیا کرد . [ تمثیل انسان به دانه گندم و تخم دیگر گیاهان به مناسبت آن است که دانه از خاک می روید و از نو می بالد و زندگی نباتی از سر می گیرد . آدمی نیز به عقیده مولانا ، همچنان پس از مرگ زنده می شود و از خاک گور بر می خیزد . این تمثیل را مولانا در دیوان کبیر روشن تر بیان کرده است . ]
این درختانند همچون خاکیان / دست ها بر کرده اند از خاکدان,درختان روی زمین مانند اهل خاک اند که از خاکستان وجود خود ، دست هایشان را به سوی آسمان برافراشته اند .[ اشاره است به آیه 11 سوره ق که می فرماید : « و به باران ، زمین مُرده را زنده ساختیم و بدین سان پس از مرگ سر از خاک برون آرید » ( خاکیان = منظور آدمیان زیرا خمیره آغازین آنان از گِل و خاک بوده است ) ( خاکدان = منظور کره زمین ) ] – در اینجا مولانا عالم برزخ و اسرار حشر و نشر را برای تفهیم اذهان به درختان و اشجار مَثَل می زند .
سویِ خلقان ، صد اشارت می کنند / وآنکه گوش استش ، عبارت می کنند,این درختان با زبان حال به سوی مردم ، صد اشاره می کنند و اسرار برزخ و احوال حشر و نشر را بیان می دارند و برای آن کس که گوش هوش و باطنی دارد مقاصد خود را بیان می کنند .
با زبانِ سبز و با دست دراز / از ضمیر خاک می گویند راز,این درختان با برگهای سبز و شاخه هایی که همچون دست رو به آسمان ، بالا رفته به مردم شنوا و تیزهوش از اسرار خاک می گویند . یعنی به آنها می گویند : شما نیز مانند ما به زیر خاک می روید و پس از زمانی ، دوباره می رویید .
همچو بَطنان سر فرو برده به آب / گشته طاووسان و بوده چون غُراب,این درختان در فصل زمستان مانند مرغابیان که سر به درون آب فرو برند می خوابند . ولی در فصل بهار بسان طاووسانِ زیبا منظر ظاهر می شوند و در زمستان همانند کلاغ ، تیره می شوند . ( بط = نوعی مرغابی ) ( غُراب = کلاغ )
در زمستانشان اگر محبوس کرد / آن غُرابان را خدا طاووس کرد,اگر چه حق تعالی در فصل زمستان ، آنها را محبوس می سازد اما مدتی بعد ، همان کلاغها را مبدل به طاووس می کند . [ در چند بیت فوق ، مولانا ، خزان و بهار را تمثیلی از مرگ و رستاخیز می داند . اکبرآبادی گوید : مرگ به منزله خزان نبات انسانی است و حشر به منزله بهار این سبزه زار است . اگر به غور این اشارت برسی معنی اَلدنیا مزرعة الآخرة بر تو مکشوف گردد . ( شرح مثنوی ولی محمد اکبرآبادی ، دفتر اول ، ص 152 ) ]
در زمستانشان اگر چه داد مرگ / زنده شان کرد از بهار و داد برگ,اگر چه حق تعالی در زمستان به درختان مرگ و فنا می دهد ولی در بهاران ، تمام درختان را زنده می کند و به آنها برگ و شکوفه می دهد . [ اشاره است به آیه 50 سوره روم که می فرماید . « بنگر به آثار و نشانه های رحمت خدا که چگونه زمین را پس از مرگ و یغماگری خزان باز ( با دَمِ حیات بخش بهار ) زنده می گرداند . همانا خداست زنده کننده مُردگان و اوست بر هر چیز توانا » ]
مُنکران گویند : خود هست این قدیم / این جرا بندیم و بر ربِ کریم ؟,انکار کنندگان می گویند : این تحولات و تبدّلات ، از قدیم بوده . یعنی حیات و فنای طبیعت ، از آثار بهار و خزان است و این فصول هم زاییده گردش افلاک اند . پس برای چه و به چه جهت این امر را به خدا نسبت دهیم ؟ [ قدیم ، اصطلاحی است کلامی و فلسفی مقابل حادث . حادث ، موجودی است که وجودش مسبوق به عدم باشد . ولی قدیم ، موجودی است که سابقه عدم و نیستی نداشته و ازلی باشد و قائم به ذات خود . اکبرآبادی می گوید : منکران حشر می گویند : عالَم قدیم است یعنی ازلی است و ابدی . ( شرح مثنوی ولی محمد اکبرآبادی ، دفتر اول ، ص 152 ) ( بستن = نسبت دادن چیزی بر خلاف واقع ) ]
کوریِ ایشان ، درون دوستان / حق برویانید باغ و بوستان,ولی به کوری چشم منکران ، حضرت حق تعالی ، در درون دوستان ، بوستان معارف و مرغزار حقایق پدید آمرده است .
هر گُلی کاندر درون ، پویا بُوَد / آن گُل از اسرارِ کُل ، گویا بُوَد,هر گلی که در قلب و باغ درون آدمی ، عطر و بویی می پراکند . آن گل با زبان حال ، از اسرار حق سخن می گوید . [ مراد از آن گل ، دلِ اهل کمال است که بوی خوش اسرار الهی را به مشام عالمیان می رساند . ( شرح مثنوی ملی محمد اکبرآبادی ، دفتر اول ، ص 152 ) ]
بویِ ایشان ، رَغمِ اَنفِ مُنکِران / گِردِ عالَم می رود پَرده دران,بوی این دوستان خدا و گل های باغ عرفان برای به خاک مالیدن بینی منکران و مقهور کردنشان در اطراف جهان به طور آشکار پراکنده می گردد . [ منظور از بوی دلاویز اولیاء ، علوم و معارفی است که از مَرغزار درونشان ظاهر می گردد . ( رَغمِ اَنف = به خاک مالیدن بینی ، مقهور کردن ) ]
منُکِران همچون جُعل زآن بوی گُل / یا چو نازک مغز در بانگِ دُهُل ,منکران مانند جانوری که سِرگین جمع می کند همواره در جاهای کثیف و متعفن زندگی می کنند . از بوی دلاویز گل نفرت دارند و یا مانند افراد حساس و کم تحمل از شنیدن آوای دُهُل ، پرهیز می کنند . [ جُعَل ، جانوری است شبیه به سوسک های سیاه که در جاهای کثیف زندگی می کنند و سِرگین ذخیره می سازند و از بوی خوش بی حال می شوند و چون او را به زباله دان می اندازند دوباره جان می گیرند . ( نازک مغز = ظریف و زود رنج ) ]
خویشتن مشغول می سازند و غرق / چشم می دزدند از این لَمعان و برق,این منکران خود را در امور دنیوی ، غرق و مشغول می کنند تا به اسراری که اولیاءالله ، بیان می کنند . اعتنا ننمایند و همچنین چشمان خود را می بندند تا نور درخشان اولیاء و اسرار و اسرار درخشنده آنان را مشاهده نکنند . ( لَمعان = درخشیدن و درخشندگی )
چشم می دزدند و آنجا چشم ، نی / چشم آن باشد که بیند مأمنی,این منکران ، چشم خود را می بندند . در حالی که واقعا چشم ندارند . زیرا در حقیقت چشم ، آن است که پناهگاه الهی را مشاهده کند و خود را درون آن بَرد تا از خطر شیطان محفوظ ماند . ( مأمن = پناهگاه و محل امن )
چون ز گورستان ، پیمبر بازگشت / سویِ صدیقه شد و همراز گشت,در اینجا مولانا به صورت حکایت باز می گردد . همینکه پیامبر (ص) از گورستان بازگشت . نزد عایشه رفت و با وی همراز شد . [ صدیقه ، عنوانی است که اهل سنّت از دیرباز عایشه را بدان بازمی خوانند . مناسبتی دارد با لقب صدیق که پدر وی ، ابوبکر عتیق بن ابی قُحافه ، خلیفه اول بدان مشهور است . ( شرح مثنوی شریف ، ج 3 ، ص 833 ) ]
چشم صدیقه چو بر رویش فتاد / پیش آمد ، دست بر وی می نهاد,همینکه چشم عایشه به روی رسول خدا افتاد . پیش آمد و دستش را بر رسول خدا نهاد .
بر عمامه و رویِ او و مویِ او / بر گریبان و بُر و بازوی او,عایشه بر دستار و و روی و موی و ریش و یقه و سینه و بازوی آن حضرت دست سود .
گفت پیغمبر : چه می جویی شتاب ؟ / گفت  باران آمد امروز از سحاب,پیامبر (ص) فرمود : با این شتاب به دنبال چه هستی ؟ عایشه گفت  امروز هوا ابری بود و باران بارید . ( سحاب = ابر )
جامه هایت می بجویم در طلب / تَر نمی بینم ز باران ، ای عجب !,عایشه گفت : در جستجوی لباسهایت هستم . می خواهم ببینم آیا از آن باران ، خیس شده است یا نه ؟ ولی شگفتا که با وجود بارندگی ، لباسهایت را خیس نمی بینم .
گفت : چه بر سر فکندی از اِزار ؟ / گفت  کردم آن رِدای تو خِمار,پیامبر به عایشه فرمود : چه پوششی بر سرت افکندی . عایشه گفت : آن ردای تو را . ( اِزار = هر جامه که تن را می پوشاند ) ( رِدا = جامه ای که بر خود می پیچند ) ( خِمار = سرانداز و روسری)
گفت : بهرِ آن نمود ، ای پاک جَیب / چشمِ پاکت را خدا ، باران غَیب,پیامبر (ص) فرمود : ای عایشه پاکدامن ، به همان جهت خدای تعالی بر چشم پاکت باران عالم غیب را نمایان ساخت . ( پاک جَیب = پاکدامن )
نیست آن باران ازین ابرِ شما / هست ابری دیگر و دیگر سَما,آن بارانی که دیدی از ابر این آسمان نبود بلکه از ابر دیگر و از آسمان دیگر بود .
آسمانهاست در ولایت جان / کارفرمایِ آسمانِ جهان ,این بخش جلیل در بیان تبدّل امثال و این عقیده صوفیان است که هرآنچه در این دنیا وجود دارد صورت کلی و اعلای آن در جهان غیب موجود است .  « صورتی در زیر دارد آنچه در بالاستی » و این نظیر آن چیزی است که افلاطون در باره مُثُل گفته است .
غیب را ابری و آبی دیگرست / آسمان و آفتابی ، دیگرست ,ابر و آب و آسمان و آفتاب جهان غیب مانند ابر و آب و آسمان و آفتاب این جهان نیست بلکه از نوع دیگر است . [ مولانا و عرفا و برخی از حکما عقیده دارند که قلمرو جهان درون برتر و والاتر از جهان برون است و هرچه در عالم اسفل است . کاملترِ آن در جهان اعلی است و آنچه در عالم اسفل است دم به دم زوال می پذیرد و صورت جدید پدید می آید و بدینسان تجلیات حق تعالی پیوسته و دائمی است چنانکه در آیه 21 سوره حِجر می فرماید : « هیچ چیز نیست مگر آنکه گنجینه هستی آن نزد ماست ولی ما تنها به اندازه ای معین آن را فرو می فرستیم » ]
ناید آن اِلّا که بر خاصان پدید / باقیان فی لَبس مِن خَلقِِ جَدید,جهان غیب فقط برای خواصِ حق ، ظاهر و نمایان است و سایر مردو از این خلق جدید بی خبر و ناکامند . [ مراد از خلق جدید ( آفرینش نو ) تجلیات حق تعالی است که دمادم ظاهر می شود  . منتهی فقط ارباب قلوب و اصحاب درون ، از این تجلیات باخبر هستند . مصراع دوم اشارت دارد به آیه 15 سوره ق که می فرماید . « مگر ما از آفرینش نخستین ، ناتوان ماندیم ؟ نه چنین است بلکه آنان در باره آفرینشی نو به شبهه اندرند » عرفا را عقیده بر این است که در تجلیات حق تعالی تکرار وجود ندارد . به اقتضای این قاعده ، حضرت سبحان نو به نو در عالم تجلی می کند و هیچ شأنی از شئون عالم ثابت و صامت نمی ماند . بلکه همه چیز در تحول و تغیُر است . از اینرو قاعده معروف عرفا و صوفیه به نام تبدّل امثال یا تجدّدِ امثال ( شرح بیت 1142 دفتر اوّل ) به آیه مصراع دوم همین بیت و نظایر آن استناد یافته است .
هست باران ، از پیِ پَروَردِگی / هست باران ، از پی پژمردگی,بارانها در جهان بر دو نوع است . یک نوع باران ، حیات بخش است و موجب رشد و نمو موجودات می شود و نوع دیگر ، بارانی است که موجودات را افسرده و پژمرده می سازد .
نفعِ بارانِ بهاران ، بوالعجب / باغ را بارانِ پاییزی چو تب,بارانهای بهاری ، سودمندی های شگفت انگیزی دارد . اما بارانهای پاییزی ، باغ را مانند تب ، می سوزاند . [ مراد از بارانهای بهاری ، فیوضات الهی و تجلیات لطیف ربانی است و مراد از بارانهای پاییزی ، تجلیات قهریۀ او . ( شرح کبیر انقروی ، ج 3 ، ص 809 ) ]
آن بهاری ، نازپروردش کند / وین خزانی ، ناخوش و زردش کند,آن بارانی که در بهار می بارد . باغ و بوستان عالم را با ناز می پرورد و حیات زندگانی می بخشد و اما باران پاییزی آن باغها و بوستانها جهان را زرد و پژمرده می سازد .
همچنین سرما و باد و آفتاب / بر تفاوت دان و سَرِ رشته بیاب,همینطور که در باره باران ذکر شد . سرما و باد و آفتاب را نیز دارای همان تفاوت بدان و آنگاه مشکل را حل خواهی نمود . ( سَرِ رشته را یافتن = کنایه از حل مشکل )
همچنین در غیب انواع است این / در زیان و سود و در رِیح و غَبین,همانطور که در این دنیا ، بارانها ، متنوع و گوناگون است . در عالم غیب نیز ، بارانها ، انواع دارد و از نظر سود و زیان مختلف است . ( رِیح = سود و غَبین = زیان )
این دَمِ ابدال باشد زآن بهار / در دل و جان روید از وی سبزه زار,این نَفَس و دَمی که اولیاءالله دارند از تاثیر آن بهار حاصل می شود . یعنی دَمِ حیات بخش اولیاءالله نتیجه وجود آن بهار معنوی است که پیشتر گفته آمد . بر اثر آن دَم ، در دل و جانِ طالب ، سبزه زار معرفت و حقیقت می روید . ( اَبدال = رجوع کنید به شرح بیت 264 همین دفتر  )
فعلِ بارانِ بهاری با درخت / آید از اَنفاسشان در نیکبخت,همان طور که تاثیر بارانهای بهاری به درختان می رسد و آنها را زنده و با نشاط می گرداند . دَم و نَفَسِ پاک مردانِ خدا نیز درختِ وجودِ طالبِ حقیقت را حیات معنوی می بخشد .
گر درختِ خشک باشد در مکان / عیبِ آن از بادِ جان افزا مدان,اگر فرضاََ در مکانی درختی خشکیده و خوشیده باشد . عیب آن درخت را از بادِ جان افزا و حیات بخش تلقی مکن بلکه عیبِ خشک شدن آن از خودِ اوست . [ گاه سالکی نزدِ بزرگی راه یافته و مرشدی بر حق ، تعلیم می گیرد و اتفاقا ره به جایی نمی برد و نهالِ باطن و درونش شکفته نمی گردد . بلکه به دست باد خزانی ، نَفسِ او خوشیده و پژمرده می گردد و دیگر دَمِ بهاری حق را نمی پذیرد و نشاط و تازگی نمی گیرد . در اینوقت نباید آن راهنما را نکوهش کرد بلکه عیب از خودِ سالک است . ]
باد ، کارِ خویش کرد و بر وزید / آنکه جانی داشت ، بر جانش گُزید ,برای مثال ، باد کارِ خودش را انجام می دهد . یعنی بر همه گیاهان و درختان و حیوانات می وزد . همین طور نفحه ها و نسیم های جان بخش الهی ، دمادم بر قلب و درون مردم می وزد ولی تنها کسانی از این نسیم های معنوی ، بهره می برند که جان و روحشان هشیار و زنده باشد .
از علی آموز اخلاص عمل / شیر حق را دان مُطَهّر از َدغَل,اخلاص در عمل را باید از حضرت علی (ع) یاد بگیری . آن شیر حق را از هر حیله و نیرنگی پاک و منزه بدان . [ مطهر = پاک و منزه . دَغل = حیله گری و نیرنگ ]
در غَزا ، بر پهلوانی دست یافت / زود ، شمشیری برآورد و شتافت,حضرت علی (ع) در یکی از جنگها بر پهلوانی غالب و چیره شد و بی درنگ شمشیری برون آورد که کارش را تمام کند . [ غزا = جنگ و کارزار [
او خدو انداخت بر روی علی / افتخارِ هر نبی و هر ولی,اما آن پهلوان ، بر چهره آن حضرت ، آب دهان انداخت . یعنی به روی مبارک او تف کرد . همان شخصیت بزرگی که مایه افتخار پیامبران و سرافرازی اولیاء است  . [ خَدو = آب دهان ، تف ]
آن خدو زد بر رُخی که رویِ ماه / سَجده آرد پیشِ او ، در سجده گاه,آن پهلوان بر چهره ای آب دهان انداخت که روی ماه ، با همه بلندی اش در برابر آن صورت ، در سجده گاه ، سجده می کند .
گفت : فرما یا امیرالمومنین / تا بجُنبد جان به تن در چون جَنین,آن پهلوان مغلوب گفت : ای امیرالمومنین ، بفرما تا جان در تن من از نفسِ گرم و حق تو به حیات درآید و حرکت کند مانند جنبیدن جَنین در شکم مادر . [ یعنی جان مانند جَنین است و تن مانند رَحِم ]
چون جنین را نوبتِ تدبیر رُو / از ستاره سویِ خورشید آید او,همینکه جَنین بخواهد جان بگیرد . به جای ستاره ، آفتاب او را در این مرحله یاری می کند و به رشدش کمک می کند . [ در نجوم قدیم این گونه باور داشته اند که نطفه وقتی که به رَحِمِ مادر وارد می شود . تحت پرورش یکی از ستاذگان هفت گانه قرار می گیرد . در ماه اول ، زُحل او را تربیت می کند و در ماه دوم ، مشتری و در ماه سوم ، مریخ و در ماه چهارم ، خورشید . از اینرو می گفتند که جنین از چهار ماهگی روح پیدا می کند . و جنبش در رحم را آغاز می کند . در ماه پنجم ، زهره و در ماه ششم ، عطارد و در ماه هفتم ، قمر تربیت جنین را به عهده دارند . باز دوباره در ماه هشتم ، زحل او را می پروراند . ( شرح کبیر انقروی ، ج 3 ، ص 1363 ) ] به هر حال مولانا می خواهد بگوید که هر موجود و پدیده ای در حرکت خود به سوی کمال ، تدریجاََ حرکت می کند . روند تکاملی آن ابتدا تحت تأثیر عوامل و علل ساده و بسیطی صورت می گیرد و هر چه بالنده تر شود . شرایط و عوامل پرورش و تکامل آن نیز پیچیده تر می شود . برای مثال ، نیازهای رشد کودک ، محدود است لذا عوامل رشد دهنده آن نیز متناسب با آن عمل می کند و هر چه کودک ، بالنده تر و بزرگتر می شود عوامل رشد دهنده او نیز باید متکامل تر و پیچیده تر شود . برداشت دیگری که می توان از این ابیات ارائه داد این است که ، سالک در ابتدای سلوک همانند جَنین است . و در آغاز راه توسط راهبرها و شیوخ معمولی تربیت می شود و چون قابلیت بیشتر یافت . تحت تربیت و نظارت شیخ کامل قرار می گیرد . ( شرح کبیر انقروی ، ج 3 ، ص 1363 ) . البته این مسئله قابل تعمیم به همه عرصه های وجود است . هر پدیده متناسب با رشد و بالندگی اش ، عوامل رشد یافته تر و متکامل تری می طلبد تا به کمال مطلوب برسد .
چون که وقت آید که گیرد جان جَنین / آفتابش آن زمان گردد معین,وقتی که زمان جان گرفتن جَنین در شکم مادر فرا می رسد . آن هنگام آفتاب ، یاور آن جنین می شود و جَنین روح پیدا می کند .
این جنین در جنبش آید ز آفتاب / کآفتابش جان همی بخشد شتاب,این جَنین که در شکم مادر است از تربیت آفتاب به جنبش و حرکت در می آید . زیرا که آفتاب به وی جان می بخشد .
از دِگر اَنجُم به جز نقشی نیافت / این جَنین تا آفتابش برنتافت,جَنین از ستارگان دیگر ، جز نقشی ، چیز دیگری بدست نیاورد . تا اینکه آفتاب بر آن جَنین بتابد و به تربیت حقیقی او آغاز کند . [ انجُم = ستارگان ]
از کدامین ره ، تعلّق یافت او / در رَحِم با آفتابِ خوب رُو ؟,جَنین در رحم از کدامین راه به آفتاب زیبا رخسار وابستگی یافت ؟
از رهِ پنهان که دور از حِسِ ماست / آفتابِ چرخ را بس راههاست,از یک راهِ پنهانی ، جنین با آفتاب پیوند یافت که این راه از حیطه حواس ، خارج است . آفتاب سپهر ، راههای نهانی بسیار دارد .
آن رهی که زَر بیابد قوت ازو / و آن رهی که سنگ شد یاقوت ازو,این راه همان راهی است که کانِ طلا از آن تغذیه می شود و این راه همان راهی است که سنگ به واسطه آن به یاقوت مبدّل می گردد .
و آن رهی که سرخ سازد لعل را / و آن رهی که برق بخشد نعل را,و این راه همان راهی است که به لعل ، سرخی می بخشد و همان راهی که نعل را درخشان می سازد . [ یعنی از برخورد سمِ اسبان تیز تک با سنگ ، جرقه هایی برمی خیزد . [ مصراع دوم می تواند اشاره باشد به آیه 2 سوره عادیات . « سوگند به تیزتکانی که با سمِ خود از سنگ ها ، آتش برآورند » ]
و آن رهی که پخته سازد میوه را / و آن رهی که دل دهد کالیوه را,و این را همان راهی است که میوه را می پزد و آن راه ، راهی است که آدم ترسو را قوت قلب می دهد . [ کالیوه = نادان و احمق ، سرگشته و پریشان ، در اینجا به معنی آدم ترسو و بیمناک استعمال شده ]
بازگو ای بازِ پَرّ افروخته / با شه و با ساعدش آموخته,آن پهلوان دوباره گفت : ای باز پر افروخته الهی ، یعنی ای بازی که بالهای تو با نور خداوند روشنی یافته ، و ای آن بازی که دست پروردۀ شاه هستی . یعنی شاه حقیقی جهان هستی ، تو را پرورش داده است .
بازگو ای بازِ عنقا گیرِ شاه / ای سپاه اشکن به خود ، نَی با سپاه,ای که شکار و صید تو عنقا و سیمرغ است . ای که یک تنه و بدون کمک گرفتن ، لشکریان و سپاهیان را شکست می دهی . [ عنقا = مخفف عنقاء به معنی سیمرغ ]
اُمّتِ وَحدی ، یکی و صد هزار / بازگو ای بنده بازت را شکار,تو به ظاهر یک نفری ولی بر حسب باطن ، گویی که صد هزار نفری . این راز را فاش کن . ای کسی که این بنده ، صید و شکار باز بلند پرواز توست . [ مصراع اول اشاره است به آیه 120 سوره نحل . « همانا ابراهیم ، امتی فرمانبردار و خاشع خدا بود »
در محلِ قهر ، این رحمت ز چیست ؟ / اژدها را دست دادن ، راهِ کیست ؟,این چیست که در جایی که باید خشم و قهر نشان دهی ، مهربانی می کنی . این چه منطقی است که به اژدها مهلت و فرصت می دهی ؟ [ دست دادن = غلبه کردن و در اینجا به معنی مهلت دادن ]
گفت : من تیغ از پیِ حق می زنم / بندۀ حقم ، نه مأمورِ تنم,حضرت علی (ع) به آن پهلوان گفت : من برای رضای حق ، شمشیر می زنم . بندۀ حق تعالی هستم و مأمور کالبد و جسمم نیستم . این بخش جلیل ، ناظر بر مسئله توحید افعالی است . بندۀ حق چنان در مشیّت حق مستغرق می شود که شأن و جهتی برای خود قائل نیست . فاعل اوست . و این بنده آلتی بیش نیست و این جبر به معنی مصطلح نیست . اما عده ای این مقام را با عقاید جبریه خلط کرده و ره افسانه زده اند .
شیرِ حقم ، نیستم شیرِ هوا / فعل من ، بر دینِ من ، باشد گُوا,من شیرِ حقم نه شیر هوی و هوس . رفتار و عملم گواهی می دهد بر دین و ایمانم .
ما رَمَیتَ اِذ رَمَیتُم در حِراب / من چو تیغم ، و آن زننده آفتاب,من مظهر و مصداق صادقِ ما رَمَیتَ اِذ رَمَیتَ هستم . من در کشتار و کارزار ، ابزاری مانند تیغ در دست الهی هستم و آن زننده آفتاب حقیقی است . [ مصراع اول اشاره است به آیه 17 سوره انفال . « … و تو تیر نیفکندی آنگاه که تیر افکندی . بلکه خدا تیر افکند … » . حِراب = جنگ و محاربه ]
رَختِ خود را من ، ز رَه برداشتم / غیرِ حق را ، من عدم اِنگاشتم,من رخت خویش را از سر راه برداشتم . یعنی رشتۀ تمایلات شخصی و وابستگی های پست دنیوی و حیوانی را بریده ام و هر چیزی که غیر حق باشد . من آن را نیستی می انگارم . [ رخت خود را از راه برداشتن = کنایه از گذشتن از وجود مجازی خود ]
سایه ای ام ، کدخدایم آفتاب / حاجبم من ، نیستم او را حجاب,من سایه ام ، سرور و صاحب وجود ظلی و سایه وار من ، آفتاب عالمتابِ وجود باریتعالی است . من دربان درگاه سعادت او هستم و حجاب او نیستم .
من چو تیغم ، پُر گُهرهایِ وصال / زنده گردانم نه کشته در قِتال,من مانند تیغی هستم از گوهرهای وصال الهی . من در جنگ و قتال ، مردم را حیات می بخشم نه آنکه جانشان را بستانم .
خون نپوشد گوهرِ تیغِ مرا / باد از جا کِی بَرَد میغِ مرا,گوهر تیغ مرا خون نمی پوشد . یعنی تیغ و شمشیر من بجز برای حق ، خون نمی ریزد . باد کی می تواند ابرِ مرا از جای تکان دهد ؟ یعنی باد هوای نفسانی ، سحاب وجود مرا نمی تواند متزلزل و پریشان کند . [ اکبرآبادی گوید : تیغ و میغ عبارت از ذات رفیع الدرجات حضرت امیرالمومنین است . و باد کنایه از اخلاق نفسانی ، و گوهر تیغ ، عبارت از اخلاق الهی ، حاصل آنکه اوصاف نفسانی بر صفات کمالیه من غالب نمی آید . ( شرح مثنوی ولی محمد اکبرآبادی ، دفتر اول ، ص 307 ) . میغ = ابر ]
کَه نیم ، کو هم ز حِلم و صبر و داد / کوه را کِی در رباید تُندباد,من کاه نیستم بلکه در بردباری و شکیبایی و دادگری همچون کوه استوارم . کوه را تندباد کی می تواند از جای بجنباند ؟ [ کَه = کاه ]
آنکه از بادی رَوَد از جا ، خَسی است / ز آنکه بادِ ناموافق ، خود بسی است,آن کسی که در اثر وزیدن یک باد از جایش بجنبد . خسی بیش نیست . زیرا بادِ ناموافق خیلی زیاد است . [ در اینجا مولانا به بیان این بادهای امیال و شهوات می پردازد و آنها را تحلیل می کند ]
بادِ خشم و بادِ شهوت بادِ آز / بُرد او را که نَبوَد اهلِ نماز,باد غضب و باد شهوت و باد حرص ، کسی را از جای می کند و تکان می دهد که اهل نماز نباشد . [ مضمون بیت اشاره دارد به آیه 45 سوره عنکبوت . « همانا نماز ، نمازگزاران را از تباهی و زشتی باز می دارد … » . پس اگر کسی بدرستی نماز بخواند . پیرامون هیچ زشتی و فجوری نمی رود . و اگر بالعکس ، نماز بخواند و تباهی هم به جا آورد . در حقیقت نماز او نماز نیست ]
کوهم و هستیِ من ، بنیاد اوست / ور شوم چون کاه ، بادم بادِ اوست,من کوهم و هستی من از بنیاد آن شاه حقیقی است و اگر هم مانند کاه ، سبک باشم و به هر سو بروم . آن بادی که مرا می جنباند و به ای سو و آن سو می برد . تنها باد ارادۀ حق است .
جز به بادِ او نجُنبد میلِ من / نیست جز عشق اَحَد سَرخیلِ من,من جز به باد ارادۀ او حرکت نمی کنم . سردار لشکریان وجودم فقط عشق اوست . [ سَر خیل = سردسته و سرگروه ، مرکب از کلمه فارسی سَر و کلمه عربی خََیل ]
خشم ، بر شاهان ، شَه و ما را غلام / خشم را هم بسته ام زیرِ لَگام,خشم و غضب ، بر شاهان ، فرمانروا و حاکم است و آنان را اسیر خود کرده . ولی این خشم و غضب پیش ما ، غلام و برده است . یعنی نمی تواند بر ما غالب شود . زیرا من غضب را مرکوب خود کرده ام و بر آن سوارم و لگام تقوا را بر آن نهاده ام .
تیغِ حِلمم ، گردن خشمم زده ست / خشمِ حق ، بر من چو رحمت آمده ست,شمشیر بردباری ام ، گردن غضب مرا زده است . خشم حضرت حق بر من مانند رحمت شده است .
غرقِ نورم ، گر چه سقفم شد خراب / رَوضه گشتم ، گر چه هستم بو تراب,علی (ع) گفت : من غرق نورم . گرچه ظاهرم ویران و پریشان گشته است و اگرچه ابوترابم ولی روحم ، گلشنی است با طراوت . [ ابوتراب ، کنیه ای است که حضرت رسول (ص) به امیرالمومنین علی (ع) عطا فرمود ]
چون درآمد در میان ، غیرِ خدا / تیغ را ، اندر میان کردن سزا,وقتی دیدم در جنگ کردن با تو ، مسئله ای بروز کرد و غرضی نفسانی نمایان شد . صلاح دیدم که تیغ را در نیام فرو کنم و از کارزار دست بکشم .
تا اَحَبّ لِلّه ، آید نامِ من / تا که اَبغَض لِلّه ، آید کامِ من,تا که اسم و حقیقتِ من برای خدا دوست بدارد و برای خدا دشمن بدارد . یعنی دوستی و دشمنی ام از اغراض نفسانی پاک و خالص باشد . [ این بیت و دو بیت بعد ، مقتبس است از حدیث . « هر که برای خدا ببخشد و برای خدا امساک کند و برای خدا دوست بدارد و برای خدا دشمن بدارد و برای خدا ازدواج کند . همانا ایمانش کمال یافته است » ( احادیث مثنوی ، ص 37 ) ]
تا که اَعطا لِلّه آید جودِ من / تا که اَمسَک لِلّه آید بودِ من,تا اینکه بخشش من مصداق اَعطی لَلّه باشد . تا که امساک من مصداق امسک لِلّه باشد . یعنی بخشش و امساک من تماماََ برای رضای خدا باشد .
بُخلِ من لِلّه ، عطا لِلّه و بس / جمله لِلّه ام ، نِیَم من آنِ کس,امساک من برای خداست و بخشش من نیز برای خداست . خلاصه همه وجودم سراسر برای خداست و من مملوک کسی جز خدا نیستم . [ بنده ای که آتش پر لهیب نَفس را با آب ریاضت و عبادت خاموش کند و اراده اش را در اراده حق ، فانی سازد . در افعال و اعمالش ، غرض شخصی راه نمی یابد و تنها به رضای حق می اندیشد  ]
و آنچه لِلّه می کنم ، تقلید نیست / نیست تَخییل و گُمان ، جز دید نیست,آنجه برای خدا می کنم تقلید نیست و آن کاری که می کنم از روی حدس و گمان نیست بلکه از روی مشاهده است . [ تخییل = خیال کردن ، به خیال افکندن ]
ز اجتهاد و از تَحرّی رَسته ام / آستین بر دامنِ حق بسته ام,از کوشش و کنکاشی که با گمان و ظن انجام گیرد خلاص شده ام و قبلۀ حقیقی را مشاهده کرده ام و دستم را بر دامنِ امر حق محکم بسته ام . [ تَحرّی = جستجو ]
گر همی پَرَّم ، همی بینم مَطار / ور همی گردم ، همی بینم مَدار,اگر به پرواز درآیم . جایگاه پرواز و طیران را مشاهده می کنم . و اگر هم پرواز کنم . جایگاه  گردش و دَوَران را می بینم . [ مَطار = محل پرواز ، پرواز کردن . مدار = جایگاه گردش و دَوَران ]
ور کشم باری ، بدانم تا کجا / ماهم و خورشید پیشم پیشوا,و اگر باری بر دوش بکشم می دانم که آن را باید تا به کجا بکشم . من ماه هستم و خورشید هم در برابر من بینوا و مقتداست . یعنی خورشید حقیقت مرا رهبری می کند .
بیش از این با خلق گفتن ، روی نیست / بحر را گنجایی اندر جوی نیست,فاش کردن بیش از این ، از اسرار و حکمت ها برای مردم ، صلاح نیست . زیرا دریا در یک جوی آب نمی گنجد . همینطور افهام مردم مانند جوی آب است و اسرار الهی و حقایق آن بسان دریا .
پست می گویم به اندازۀ عقُول / عیب نَبوَد ، این بُوَد کارِ رسول,من سخنان را در سطح نازل عقول مردم ، تنزل می دهم و این امر ، عیبی به شمار نمی رود و بلکه شیوه و سنت پیامبر (ص) نیز این گونه بوده است . [ اشاره است به مضمون حدیث . « ما پیامبران ، با مردمان سخن می گوییم به اندازه ظرفیت درک و فهمشان » ( احادیث مثنوی ، ص 38 ) ]
از غرض حُرّم ، گواهی حُرّ شنو / که گواهی بندگان ، نه ارزد دو جو,من از اغراض نفسانی و اهوای شیطانی ، آزاد و خلاصم . اینک گواهی شخص حُر و آزاد را بشنو . زیرا گواهی بندگان به اندازه دو عدد جو هم نمی ارزد . [ استاد همایی می گوید : این مسئله که شهادت بنده مملوک در شریعت اسلام هیچ کجا و به هیچ وجه ، مسموع و مقیول نباشد . درست موافق مذهب حنفی در باب قضا و شهادات است . ظاهراََ شافعیّه نیز در این مورد با حنفیان موافقت داشته باشند که در شهادت ، حُرّیت را شرط بدانند . اما در فقه شیعه امامی ، حُرّیت در شهادت ، شرط نیست و گواهی بندۀ مملوک نیز مانند شخصِ آزاد در قضا و شهادت ، مسموع و منشاء حکم و اثر است . ( مووی نامه ، ج 1 ، ص 73 ) ]
در شریعت مر گواهی بنده را / نیست قدری ، نزدِ دعوی و قضا,در شریعت اسلام ، مسلماََ گواهی بنده را هنگام دعوی و حکم ، قدر و قیمتی نیست و برای آن ارزشی قائل نمی شوند .
گر هزاران بنده ، باشندت گُواه / شرع نَپذیرد گواهی شان به کاه,اگر هزاران بنده ، گواه تو باشند . شرع اسلام برای آنان به اندازۀ کاهی ارزش قائل نیست و شهادتشان مورد قبول شمرده نمی گردد .
بندۀ شهوت ، بَتَر نزدیکِ حق / از غلام و بندگانِ مُستَرَق,در بارگاه الهی ، بنده و اسیر شهوت از غلام و بندگان اسیر گشته نیز بدتر است . [ بنده شهوات ، اگر چه ظاهراََ شاه و سلطان باشد . اسیرتر است از بنده ای که به بندِ اسارت دیگران کشیده شده است . زیرا این رقیّت ، ممکن است از میان برود ولی آن رقیّت بسی دشوار و سترگ است . به عبارتی زنجیر نَفس و هوی ، بسی دشوارتر از زنجیر و بند جسمانی است . در ابیات بعدی دلیل این مطلب آمده است . مُستَرَق = اسیر کرده شده ]
کین به یک لفظی شود از خواجه حُر / و آن زیِد شیرین و میرد تلخ و مُر,زیرا این بنده که در ظاهر اسیر است . با یک جمله از طرفِ خواجۀ خود می تواند آزاد شود . ولی آن بندۀ شهوت ، ظاهراََ زندگی شیرین دارد در حالیکه سرانجام تلخ و سخت می میرد . [ در کتب فقهی در باب عِتق (= آزاد کردن بنده) . آقا و صاحب بنده اگر به بندۀ خود گوید : اَنتَ حُر لِوَجهِ الله ، آن بنده از بندِ رقیّت و بندگی خارج می شود . ( ترجمه شرایع الاسلام ، ج 3 ، ص 961 ) ]
بندۀ شهوت ندارد خود ، خِلاص / جز به فضلِ ایزد و اِنعامِ خاص,آنکه بنده شهوت است . خودش نمی تواند از شهوت ، خلاصی یابد . مگر با مدد فضل و احسان خاص خداوند .
در چَهی افتاد کآن را غَور نیست / و آن گناهِ اوست ، جبر و جَور نیست,زیرا بندۀ شهوت در اهی افتاده است که ژرفای ناپیدایی دارد و آن چاه ، نتیجه گناهی است که خود مرتکب شده است و این به جبر و بیداد ربطی ندارد . [ غَور = ژرفا ، عمق ]
در چَهی انداخت او خود را که من / در خورِ قعرش نمی یابم رَسَن,او خود را به چاهی افکند که من برای ژرفایی و عمق آن ، ریسمانی نمی یابم که بدان برسد .
بس کنم ، گر این سخن افزون شود / خود جگر چه بوَد ؟ که خارا خون شود,این سخنان را خاتمه می دهم . زیرا بیمِ آن دارم که اگر کمی بیشتر حرف بزنم . جگرها که هیچ ، حتی سنگ های خارا نیز خون شود . [ خارا = نوعی سنگ سخت ]
این جگرها خون نشد ، نه از سختی است / حَیرت و مشغولی و بدبختی است,اینکه جگرها خون نشود از سختی و استواری انها نیست بلکه ناشی از سرگشتگی و سرگرمی و بدبختی آنهاست .
خون شود ، روزی که خونش سود نیست / خون شو ، آن وقتی که خون ، مردود نیست,این جگرها وقتی خونین می شوند که دیگر سودی برای آنها ندارد . ای جگر ، وقتی خون شو که خون شدن عمل عاطل و مردودی نباشد .
چون گواهی بندگان ، مقبول نیست / عدل ، آن باشد که بندۀ غول نیست,از آنرو که گواهی بندگان ، مورد قبول واقع نمی شود . عادل آن کسی است که اسیر و بندۀ دیو نَفس امّاره نباشد .
گشت اَرسَلناکَ شاهد در نُذُر / ز آنکه بود در کون ، او حُرّ ابن حُر,اینکه پیامبر (ص) گواه و بشارت دهنده و انذار کننده بوده است . برای این است که او از زنجیر گران هوی و هوس ، کاملا آزاد بود . [ مصراع اول اشاره است به آیه 45 سوره احزاب . « ای پیامبر ، ما تو را گواه و مژده دهنده و بیم دهنده فرستادیم » ]
چون که حُرّم ، خشم کی بندد مرا ؟ / نیست اینجا جز صفاتِ حق ، درآ,من که از بندِ نفسانی و زنجیر گران شهوانی ، رها و آزاد هستم . چگونه خشم می تواند . مرا اسیذ و مقید خود کند ؟ زیرا در این مرتبه که من هستم . غیر از صفات خدا چیز دیگری نیست . پس داخل شو .
اندرآ ، کآزاد کردت فضلِ حق / ز آنکه رحمت داشت بر خشمش سَبَق,پیش بیا زیرا فضل و احسان حضرت حق ، تو را از کفر آزاد کرده است . چرا که رحمت حق بر غضبش پیشی گرفته است .
اندرآ ، اکنون که جَستی از خَطَر / سنگ بودی ، کیمیا کردت گُهَر,ای پهلوان ، پیش بیا که از بیم و خطر رهیده ای . با اینکه وجودی همچون سنگ داشتی . ولی کیمیای حق تو را به گوهر معنوی مبدّل ساخت . [ کیمیا = شرح بیت 516 همین دفتر ]
رَسته ای از کُفر و خارستان او / چون گُلی بشکفت به سروستانِ هو,از کفر و خارستانش رها گشته ای . در گلستان «هو» مانند گلی شکفته باش . [ سروستان = جایی که درخت سرو در آنجا بسیار روید . [ هو = شرح بیت 473 همین دفتر ]
تو منی و من توام ای مُحتَشَم / تو علی بودی ، علی را چون کُشَم ؟,ای محتشم ، تو منی و من توام . حال دیگر تو علی شدی . علی را چگونه بکشم ؟ [ یعنی اکنون با اسلام آوردنت با من به مرتبۀ نفس واحده رسیده ای . پس کشتن تو مانند کشتن خود من است . محتشم = با حشمت و بزرگوار ]
معصیت کردی بِه از هر طاعتی / آسمان پیموده ای در ساعتی,معصیتی کردی که از هر طاعتی بهتر است . و در مدت یک ساعت آسمان را طی کردی . [ امام علی (ع) فرماید : « گناهی که تو را اندوهناک کند در نزد خدا بهتر است از طاعتی که تو را مغرور سازد » ( نهج البلاغه فیض الاسلام ، حکمت ) ]
پس خجسته معصیت کآن کرد مَرد / نَی ز خاری بردَمَد اوراقِ وَرد ؟,معصیتی که آن پهلوان کرد ، بسیار خجسته و مبارک بود . زیرا سبب ظهور رضا و رحمت شد . یعنی این گناه ، مقدمۀ هدایت او گشت . مگر برگهای گل از خارها سر نمی زند و نمی روید .
نَی گناهِ عُمَرّ و قصدِ رسول / می کشیدش تا به درگاهِ قبول ؟,برای مثال ، مگر گناه عُمّر و سوء قصدی که به پیامبر (ص) داشت . او را به درگاه قبول حضرت حق نرسانید . [ ابتدا عمر به قصد عداوت با رسول به نزدش شتافت . ولی مجذوب محمد (ص) شد و به اسلام گروید ]
نَی به سِحرِ ساحران فرعونشان / می کشید و گشت دولت ، عَونشان ؟,برای مثال ، مگر نه این است که فرعون ، ساحران را به سبب سِحرشان تحت حمایت خویش کشید و همین سِحر ، آنان را به ایمان و هدایت رسانید .
گر نبودی سِحرِشان و آن جُحود / کی کشیدیشان به فرعونِ عَنود ؟,اگر سِحر و انکارشان نبود . کی آنان را به سوی فرعون ستیزه گر می کشاند ؟ [ جُحود = انکار کردن . عَنود = ستیزه گر ]
کی بدیدندی عصا و مُعجِزات ؟ / مَعصیت ، طاعت شد ، ای قومِ عُصات,اگر سحر آن ساحران نبود . کی آنان عصا و معجزات را می دیدند ؟ زیرا سِحر سبب شد که ساحران به ایمان بگرایند . پس معصیت ، طاعت شد . ای عصیانگران . [ عصات = جمع عاصی به معنی سرکش ]
ناامیدی را خدا گردن زده ست / چون گناه و معصیت طاعت شده ست,حضرت خداوند ناامیدی را از میان برده است . زیرا که گناه به مثابۀ طاعت شده است . [ در سوره زُمر ، آیه 52 آمده است . « از رحمت خدا نومید نشوید که همانا خداوند ، همه گناهان را می آمرزد » ]
چون مَبدّل می کند او سیّات / طاعتی اش می کند رغمِ وُشات,چون که خداوند متعال ، سیئات را به حسنات مبدّل می کند . خداوند گناهان را به کوری چشم شیاطین به طاعت مبدّل می فرماید . [ در سوره فرقان ، آیه 70 آمده است . « … پس اینان کسانی اند که خداوند ، گناهانشان را به نیکی ها دگر سازد … » . وُشات = جمع واشی به معنی سخن چین ، دروغگو ]
زین شودِ مَرجومِ شیطانِ رَجیم / وز حسد او بِطرَقَد ، گردد دو نیم,شیطان رجیم برای همین رانده می شود و از حسادتش می ترکد و دو نیمه می شود . [ مرجوم = رانده شده ، مطرود . رجیم = رانده شده ، ملعون . بطرفد = بترکد ]
او بکوشد تا گناهی پرورد / ز آن گُنه ، ما را به چاهی آورد,شیطان می کوشد تا گناهی ایجاد کند . پس به سبب ارتکاب ما به آن گناه ، ما را بر سر چاه بیاورد و به داخلش پرتاب کند .
چون ببیند کآن گُنه شد طاعتی / گردد او را نامبارک ساعتی,وقتی که می بیند که آن گناه ، طاعتی شده . آن لحظه برای او لحظۀ نامبارکی خواهد بود .
اندرآ من درگشادم مر تو را / تُف زدی و تحفه دادم مر تو را,ای پهلوان بیا و داخل شو و به شهر علم درآ که من برای تو دروازه آن را گشودم . تو بر من آب دهان انداختی و من به تو ارمغان بخشیدم .
من جفاگر را چنین ها می دهم / پیشِ پای چپ ، چه سان سَر می نهم ؟,من به جفاگران این گونه احسانها می کنم . پس ببین که پیش جفاکاران و ستمگران که به مثابۀ پای چپ هستند چگونه احسان می کنم .
پس وفاگر را چه بخشم ؟ تو بدان / گنج ها و مُلک های جاودان,اینک تو قیاس کن که رفتار من با وفاداران چگونه است . گنج ها و دارایی های جاودان به آنها می دهم .
من چنان مَردم که بر خونیِ خویش / نوشِ لطفِ من نشد ، در قهر نیش,حضرت امیر مومنان علی (ع) فرمود : من به آن گونه مردی هستم که نوش لطفم ، حتی در حق کشنده ام . نیش نشد . یعنی به انتقام نگراییدم . [ خونی = کشنده ، قاتل ] خلاصه داستان : نقل است که حضرت رسول اکرم (ص) به ابن ملجم می گوید : روزی می آید که تو علی (ع) را به شهادت خواهی رساند . ابن ملجم ، نزد علی می رود و می گوید : پیش از آنکه آن حادثه ناگوار به دست من رخ دهد . مرا بکُش تا من به چنین جُرم و جریرتی دست نیالایم . ولی حضرت امیر مومنان به او می فرماید که چون حُکم و تقدیر چنین است . کشته شدن من به دست تو مختوم و مقدر است . اینک قصاص تو به دست من قصاص پیش از جنایت است . پس من نمی توانم ترا بکُشم . باز او به دست و پای ایشان می افتد و بر خواستۀ خود اصرار می ورزد و امام به او می گوید : برو که قلم قضا و قدر این سرنوشت را رقم زده و چاره ای نیست و باید رضا به قضا داد … طبق ماخذ تاریخی موجود ، عبدالرحمن با ملجم مرادی ( به شهادت رساننده حضرت علی ) هرگز محضر پیامبر (ص) را درک نکرده بود و سمت رکابداری امام علی (ع) را نیز نداشت . مولانا در این حکایت شهادت امام علی (ع) را به گونه ای آورده که ظاهراََ جبری بودن افعال آدمی در آن فهمیده می شود . می توان این ابیات را بر جبر حمل نکرد و آن را مبتنی بر توحید افعالی دانست . که از معتقدات بنیادین مولانا است . اما برخی می گویند حقیقت این است که مولانا روحی طوفانی و پر تلاطم داشته و خصوصاََ نسبت به برخی از مطالب نظیر جبر و اختیار ، نوساناتی آشکار داشته است . و این نشان می دهد که اشعار مولانا به منزلۀ آیتۀ صادق و غمّازی بوده که درون او را با تمام نوساناتش منعکس می کرده است و خود نیز می خواسته است این نوسانات ثبت شود . و این ، صدق باطن او را می رساند . به هر حال قول اول به صواب نزدیکتر است زیرا مولانا مقان معیّت و جباریّت را از جبر مصطلح جدا کرده است و عدم توجه به این دو نکته کلیدی ، بسیاری را به این توهم انداخته که مولانا از جبر حمایت کرده است .
گفت پیغمبر به گوشِ چاکرم / کو بُرَد روزی ز گردن ، این سَرم,حضرت پیامبر (ص) در گوش رکابدار و چاکرم (ابن ملجم) گفت : روزی فرا رسد که تو علی را بکشی . [ بریدن گردن = در اینجا کنایه از کشتن است ]
کرد آگه آن رسول ، از وحیِ دوست / که هلاکم عاقبت ، بر دستِ اوست,آن رسول خدا از طریق وحی الهی ، آگاهم کرد که قتلِ من سرانجام به دست ابن ملجم انجام خواهد شد .
او همی گوید : بکُش پیشین مرا / تا نیاید از من این مُنکر خطا,وقتی ابن ملجم از حضرت رسول (ص) این سخنان را شنید به من همیشه می گفت : ای علی مرا پیشاپیش بکُش تا این عمل زشت از من سر نزند . [ مُنکر = ناپسند ، کار زشت ]
من همی گویم چو مرگِ من ز توست / با خطا من چون توانم حیله جُست ؟,ولی من به وی می گویم : چون مرگ و هلاک من به دست تو انجام می شود . من در برابر قضای حق چگونه قادر به تدبیر و چاره جویی هستم .
او همی افتد به پیشم کِای کریم / مر مرا کن از برای حق ، دو نیم,ولی ابن ملجم در برابرم روی زمین می افتد و می گوید : ای بزرگوار به خاطر خدا مرا دونیمه کن .
تا نه آید بر من این انجامِ بد / تا نسوزد جان من بر جان خَود,تا این فرجام بد برایم پیش نیاید . چرا که تو جان منی ، و اگر من تو را بکشم . جان من برای جان جانم بسوزد و دوزخی شود .
من همی گویم : بَرو جَفّ القَلَم / ز آن قلم ، پس سرنگون گردد عَلَم,من به او می گویم : برو که قلم تقدیر ، سرنوشت ها را مقدر کرده است و از آن قلم ، بسیاری پرچم ها واژگون می شود . یعنی قلمِ تقدیر ، بسیاری از قدرتها را سرنگون می سازد . [ مصراع اول اشاره دارد به حدیث : « خشک شد قلم بدانچه پدید آمد و یا خواهد آمد . خشک شد قلم بدانچه بینی » ( احادیث مثنوی ، ص 38 ) ] جُفوفِ قلم = کنایه است از وقوع حتمی آنچه تقدیر شده است . پس این بیت می خواهد بگوید : قلم الهی هر چه در لوح محفوظ بنویسد . همان می شود و انسان ، محکوم آن تقدیر است . چنانکه وقتی با قلم و مرکب چیزی می نوشتند . بلافاصله سَرِ قلم خشک می شد . از اینجا تا بیت 3858 مطابق است با مشرب اشعریان که خداوند را فاعل حقیقی فعل ، و انسان را فقط کاسب فعل دانند .
هیچ بُغضی نیست در جانم ز تو / ز آنکه این را من نمی دانم ز تو,من از تو هیچگونه بغض و کینه ای در دل نپرورده ام . زیرا که این قتل و کشتن را من از ناحیه تو نمی دانم .
آلتِ حقی تو ، فاعل ، دستَ حق / چُون زنم بر آلتِ حق ، طَعن و دَق ؟,و تو ابزار حق تعالی هستی . در حالی که کننده این کار ، حضرت حق تعالی است و من اینک ابزار حق تعالی را چگونه طعن و سرزنش کنم ؟ [ طعن = در لغت به معنی نیزه زدن است . از اینرو گفتن کلام گزنده و نیش دار را طعن گویند . دَق = کوفتن و اعتراض کردن در سخن کسی ]
گفت او : پس آن قِصاص از بهرِ چیست ؟ / گفت : هم از حق و آن سِرّ ، خفی است,ابن ملجم به حضرت علی (ع) گفت : حالا که کار بدین منوال است . پس دیگر چرا قاتل باید قصاص شود . حضرت علی (ع) به او فرمود : قصاص هم از ناحیه حضرت حق تعالی است . و آن رازی است نهان که هر کسی نمی تواند آن را درک کند . [ قصاص = مجازات قاتل ، سزا دادن . خفی = نهان ]
گر کند بر فعل خود ، او اعتراض / ز اعتراضِ خود ، برویاند رِیاض,اگر حق تعالی بر فعل خود اعتراض کند .از اعتراض خود باغها می رویاند . یعنی انواع و اقسام باغهای اسرار و حقایق را بوجود می آورد . [ از اینجا تا بیت 3860 را می توان ناظر بر مسئله بداء دانست که در کلام شیعه جایگاهی خاص دارد . منظور از اعتراض خدا نسبت به فعل خود اینست که حکم سابق را با حکم لاحق ، لغو کند و قهراََ حکم لاحق ، بهتر است . ریاض = جمع روضه به معنی گلستان ]
اعتراض ، او را رسد بر فعل خود / ز آنکه در قهر است و در لطف او اَحَدع,اعتراض کردن بر فعل خویش ، سزاوار اوست . زیرا که خداوند در قهر ولطف کردن ، فرد و یگانه است و کسی با مُلکِ او با او انباز و شریک نیست . [ رسیدن = شایستن ، سزاوار بودن ]
اندرین شهر حوادث ، میر ، اوست / در مَمالک ، مالکِ تدبیر اوست,در عرصۀ پُر حادثه این جهان ، فرمانروای مطلق اوست . و در همه قلمروهای عرصۀ وجود ، مالک تدبیر نیز هموست .
آلتِ خود را اگر او بشکند / آن ، شکسته گشته را نیکو کُند,حضرت حق ، اگر ابزار خود را بشکند . همان ابزار شکسته شده را مجدداََ سامان می دهد و التیام می بخشد . [ حضرت حق هر وسیله و سببی را از میان بردارد . وسیله وسبب بهتری جایگزین آن می کند . زیرا آفرینش بر مبنای تکامل حقیقی بنیادشده است . چنانکه در ابیات بعد این مسئله روشنتر آمده است ]
رمزِ نَنسَخ آیَةََ او نُنسِها / نأتِ خَیراََ در عقب می داد مِها,ای بزرگمرد ، رمز و راز آیه نسخ را که آیه ناسخ ، بهتر و کاملتر از آیه منسوخ است درک کن . [ در آیه 106 سوره بقره آمده است . « هیچ ایه ای را منسوخ نمی کنیم و از یاد مردم نمی بریم . جز آنکه بهتر از آن یا مانند آن را برای مردم می آوریم . مگر نمی دانی که خداوند بر همه چیز تواناست » . نسخ = در لغت به معنی از بین بردن و زائل نمودن است و در اصطلاح شرع ، تغییر دادن حکمی و جانشین کردن حکمی دیگر به جای آن . ( الاتفاق فی علوم القرآن ، ج 2 ، ص 69 ) . مِها = ای بزرگ ]
هر شریعت را که او منسوخ کرد / او گیا بُرد و عوض آورد وَرد,حضرت حق تعالی ، هر شریعتی را که منسوخ فرموده ، در مَثَل مانند این بوده که گیاه را از میان برده و به جای آن ؛ گُل آورده باشد . یعنی شریعت و حکم جدید ، کاملتر از شریعت و حکم سابق است . [ این بیت هم اشاره دارد به آیه 106 سوره بقره که در بیت قبل ترجمه آن گذشت . حکمت بالغه خداوند اقتضا می کند که در عرصه هستی ، کمال یابی و پویندگی حاکم باشد . از اینرو ، گاه حکمی بنا به ضرورت و اقتضای  مصلحت در برهه ای از زمان ، پدید می اید و در برهه ای دیگر ، همان حکم لغو و منسوخ می گردد و جای خود را به حکمی عالی تر می دهد . ] منسوخ = حکم یا شریعتی است که توسط حکم یا شریعت کاملتر لغو و از حیطۀ عمل بدان خارج می شود . _ در واقع حکم ناسخ ، باید کاملتر و برتر از منسوخ باشد . یا از جهت واقع و مصلحت مانند همند . و از جهت ظاهر و شرایط ، ناسخ ، متناسب تر و برتر است . هر چه باشد نباید ناسخ و منسوخ از هر جهت مانند هم باشند . وگرنه نسخ ، فاقد حکمت و مصلحت می شود . ( پرتوی از قرآن ، ج 1 ، ص 261 و 262 ) . نسخ هم در آیات تشریعی وجود دارد و هم در آیات تکوینی و موجودات . نسخ ، اساس تکامل فکری و طبیعی و تکوینی است .
شب کُند منسوخ شغلِ روز را / بین جمادیّ خِردافروز را,مثلا شب ، اوضاع و احوال روز را از بین می برد . یعنی خوابیدن شبانه ، موجب زائل شدن افعال و اعمال و فعالیت های روز می گردد . تو ببین که این حالت جُمود و خفتگی شبانه ، چگونه عقل و خِرد را افزایش می دهد .
باز شب منسوخ شد از نورِ روز / تا جمادی سوخت ، ز آن آتش فروز,باز بر اثر تابش نور و روشنی روز ، احوال شب زائل می شود . تا آنجا که آن حالت خمودی و افسردگی شبانه با شعله فروزان روز بکلّی بر طرف می شود .
گرچه ظلمت آمد آن نَوم و سُبات / نَی دورنِ ظلمت است آبِ حیات ؟,اگر چه بر حسب ظاهر ، تاریکی شب و خواب شبانگاهی به نظر ظلمت می رسد . ولی آیا آب حیات نیز در ظلمت قرار ندارد ؟ [ آب حیات = یا آب زندگانی ، چشمه ای مفروض در ظلمات است که هر کس از آن نوشد یا سر و تن در آن شوید . جوانی از سر گیرد . ] نَوم = به معنی خواب و سُبات = به معنی آرامش و استراحت است . هر چند که معنی اصلی آن قطع است . یعنی خواب ، سبب قطع اعمال روزانه می شود . [ مصراع اول اشاره دارد به آیه 9 سوره نبأ « خواب را وسیله آرامش ( بریدن فعالیت ها ) نهادیم » ]
نَی در آن ظلمت خِردها تازه شد ؟ / سَکته ای سرمایۀ آوازه شو ؟,مگر نه این است که در تاریکی خواب ، عقل ها تازگی پیدا می کند و حواس زنده می شود ؟ و کلاََ تجدید قوا می گردد و با یک سکوت ، آوازِ انسانِ خواننده درباره رسایی خود را باز می تابد ؟
که ز ضَدها ، ضدها آید پدید / در سُوَیدا نورِ دائم آفرید,زیرا ضدها به واسطۀ ضدهای خود پدیدار می شوند . حضرت حق در نقطۀ سیاه دل ، روشنایی آفرید . [ سویداء = نقطه سیاه دل . به زعمِ صوفیان و عرفا ، جایگاه انوار غیبی است . ( لغات و تعبیرات مثنوی ، ج 5 ، ص 374 ) ]
جنگِ پیغمبر ، مَدارِ صُلح شد / صلحِ این آخِر زمان ، ز آن جنگ بُد,مثلا جنگیدن پیامبر (ص) ، مدار صلح شد و صلحی که در این زمان برقرار شده . سبب آن ، همان جنگ های پیامبر (ص) بوده است .
صد هزاران سَر بُرید آن دلسِتان / تا امان یابد سرِ اهلِ جهان,آن پیامبر دلرُبا ، صدها هزار سر برید تا سرِ مردم جهان در امن و امان باشد . [ صد هزاران برای بیان کثرت است . دلسِتان = دل ستاننده ، دلبر ، دلربا ]
باغبان ز آن می بُرد شاخِ مُضِر / تا بیابد نخل ، قامت ها و بَر,مثالی دیگر ، باغبان ، شاخه های بی فایده و زیان بار را قطع می کند تا درخت خرما ( و هر درختی ) رشد کند و بارور گردد . [ مُضِر = زیان آور ]
می کنَد از باغِ ، دانا آن حشیش / تا نماید باغ و میوه خُرَمیش,مثال دیگر ، آنکه در فن باغداری و باغبانی ، مهارت دارد . علف های هرزه را می کنَد تا که باغ و میوه هایش ، سبز و خرم و باردار شود . [ حشیش = گیاه خشک ]
می کنَد دندانِ بَد را آن طبیب / تا رَهَد از درد و بیماری ، حبیب,مثال دیگر ، طبیب ، دندان فاسد را از دهان بیرون می آورد تا یار و دوست از درد آن رها شود .
بس زیادتها ، درونِ نقص هاست / مر شهیدان را ، حیات اندر فَناست,بنابراین مقدّمات ، نتیجه می گیریم که گمانها در دل نقصانها نهفته است . چنانکه زندگانی جاودان شهیدانِ راه حق نیز در کشته شدن و فانی شدن ظاهری آنان است .
چون بُریده گشت حَلقِ رزق خوار / یُرزَقونَ فَرِحینَ شد گُوار,پس از آنکه شهدای راه حق ، گلوهایشان در این راه بریده گشت . نوبت روزی شان از بارگاه الهی در می رسد . [ اشاره است به آیه 169 و 170 سوره آل عمران « آنان را که در راه خدا شهید شده اند . مرده مپندارید . بلکه آنان در بارگاه الهی ، زندگانند و روزیخواران . و به عطایی که خدا بدانان داده شادمان » ]
حلقِ حیوان چون بُریده شد به عدل / حلقِ انسان رُست و افزون گشت فضل,مثلا هر گاه گلوی حیوان از روی عدل بریده شود . سبب نیرو پیدا کردن گلوی آدمی می شود . [ ما انسانها اگر حیوانات را برای تغذیه خود بکشیم در واقع حیوانات را نابود نمی کنیم بلکه آنان را به مرتبۀ انسانی ، ارتقاء می دهیم . زیرا آن حیوان پس از هضم ، جزو بدن انسان می شود . نیکلسون این موضوع را که در پاره ای از شروح آمده مطلوب و عمیق نمی داند و می گوید : این مطلب اشاره به معراج جان از طریق مراحل متوالی رشد ( نباتی ، حیوانی و ناطقه ) دارد . (مقدمه رومی و تفسیر مثنوی معنوی ، ص 262 ) ]
حلقِ انسان چون بِبُرّد ، هین ببین / تا چه زاید ؟ کُن قیاسِ آن برین,وقتی که گلوی حیوان بریده شود و این ار تقاء را پیدا کند . تو ببین که اگر گلوی انسان در راه حق بریده شود چه معانی والایی حاصل می کند . یعنی اگر آدمی در برابر هستی حقیقی به فنای عارفانه رسد به برترین مرتبت رسد .
حلقِ ثالث زاید و ، تیمارِ او / شربتِ حق باشد و انوارِ او,گلوی انسان که بریده شود برای آن گلوی سومی پدید می آید . و غذای چنین گلویی شراب حق و نور حق است . [ وقتی آدمی از جنبۀ جسمانی و نفسانی خود رها شود مستعدِ اشراقات ربّانی گردد . تیمار = پرستاری و نوازش و مراقبت شخص ]
حلقِ ببریده خورد شربت ، ولی / حلقِ از لارَسته مُرده در بلی,گلوی بریده ای از شراب حق می نوشد که از این جهانِ فانی ، رَسته باشد و در اثباتِ وجودِ حق ، فانی شده باشد . [ در مصراع دوم ، کلمه «بلی» اشاره دارد به مسئله عالم ذر و یا الست . ( شرح بیت 1241 همین دفتر ) . و منظور از « حلقِ از لارَسته » آن کسی است که دل از امورِ فانی و نفسانی برکنده باشد . ]
بس کن ای دون همّتِ کوته بَنان / تا کیت باشد حیاتِ جان به نان ؟,ای که توجه و نظرت تنها به همین دنیا تعلق دارد و قادر نیستی که به جهان بالا دسترسی پیدا کنی . تا کی می خواهی حیاتِ جانت را محدود به نان و طعام بکنی . [ حال اگر می خواهی از شراب وحدت حق بنوشی . لذات دنیا را فرو گذار . ( شرح مثنوی ولی محمد اکبرآبادی ، دفتر اول ، 312 ) . دون همّت = کسی که همت کوتاه و پایینی دارد ، کسی که فقط به اور مادی می پردازد . کوته بَنان = کوتاه انگشت ، کسی که دسترسی به مراتب بالای جهان هستی را ندارد ]
ز آن ندارد میوه ای ، مانند بید / کآبِ رُو بردی پیِ نانِ سپید,اگر می بینی که مانند درخت بید ، میوه و ثمره نداری . بدین جهت است که به خاطر نان سپید . آبرویت را برده ای . یعنی به خاطر نفسانیات و مسائل پست دنیوی ، پوچ و بی اعتبار شده ای .
گر ندارد صبر زین نان جانِ حِس / کیمیا را گیر و زر گردان تو مس,اگر جانِ حسّی تو ( زندگی طبیعی تو ) بر بی نانی صبر ندارد . کیمیا بگیر و مسِ وجودت را طلا کن . [ کیمیا = در اینجا کنایه از صحبت و همنشینی با انسان کامل و عارف واصل است که کلام او به مانند کیمیا ، مسِ وجود آدمیان را به طلای معنوی مبدّل می سازد ] منظور بیت : اگر خود نمی توانی از امور نفسانی صرف نظر کنی . تحت هدایت و عنایت انسان کامل قرار بگیر .
جامه شویی کرد خواهی ای فلان / رُو مگردان از محلۀ گازُران,ای فلانی ، اگر می خواهی جامه ات را بشویی . از محله جامه شویان رو گردان مباش . [ در سوره مدّثر ، آیه 4 آمده است « و جامه ات را بشوی » مفسران گویند که شستن جامه کنایه از پاک کردن قلب و تهذیب نفس و کردار نیک است . ( فی ضلال القزآن ، ج 8 ، ص 360 ) . پس مراد از «جامه شویی» تطهیر قلب و تزکیه باطن است و مراد از «جامه شویان» ، صوفیه صافیه است . گازُر = جامه شویی ، رختشویی ]
گرچه نان بشکست مر روزۀ تو را / در شکسته بند پیچ و برتر آ,اگر چه نان ، روزه تو را می شکند . ولی تو به آن شکسته بند مهربان یعنی جبّار رحیم توسل بجو و مقام و مرتبۀ باطنی ات را بالاتر ببر . یعنی هر گاه تعلق به امور نفسانی ، باعث شد که از مسیر تقوی خارج شوی به حضرت جبّار ( یا ولیّ مرشد ) روی آور که او پیوند دهنده دلهای شکسته است .
چون شکسته بند آمد دستِ او / پس رفو باشد یقین اشکستِ او,اینک که دست توانای خداوند ، شکسته ها را التیام می بخشد و نقایص ممکنات را جبران می کند . پس شکستن او ، تنها شکستن نیست بلکه التیام دادن است . [ «شکسته بند» هم جایز است که وصف خداوند قرار گیرد و هم انسان کامل که خلیفۀ اوست ] شکسته بند = جبار ، یکی از اسماءالله است . ریشه این اسم ، جبر است و جبر به معنی اصلاح شیء ، توام با قهر و غلبه است . اینکه به خداوند جبّار می گویند . به واسطه این است که حق تعالی ، نقایص ممکنات را با افاضۀ دائمی خود برطرف و جبران می کند .
گر تو آن را بشکنی ، گوید : بیا / تو دُرستش کن ، نداری دست وپا,اگر موجودیت معنوی خود را بشکنی . حق تعالی در گوش جانِ تو ندا دهد که : بیا این موجودیت شکسته ات را التیام بده . ولی تو آن دست و پا یعنی قدرت و استعداد آن را نداری که شکسته را پیوند بزنی . از اینرو معلوم می شود که شکستن و پیوند زدن از تو برنمی اید .
پس شکستن ، حق او باشد که او / مر شکسته گشته را داند رفو,نتیجه می گیریم که شکستن ، حق کسی است که بتواند شکسته ها را پیوند بزند . یعنی حق خداوند و خلیفه اوست . [ رفو = دوختن پارگی ها چنانکه ظاهراََ معلوم نباشد ]
آنکه داند دوخت ، او داند دَرید / هر چه را بفروخت ، نیکوتر خرید,آن کسی که دوختن را بداند . همو نیز پاره کردن را هم می داند و می تتواند . هر چه را او بفروشد بهتر از آن را می خرد .
خانه را ویران کُنَد زیر و زَبَر / پی به یک ساعت کند معمورتر,برای مثال ، اگر او خانه را ویران و منهدم کند . پس دوباره در کوته زمانی می تواند آن را بسازد بطوریکه از شکل اغازینش نیز آبادتر و بهتر باشد . [ معمور = آباد کرده شده ]
گر یکی سَر را بِبُرّد از بدن / صد هزاران سَر درآرد از زَمن,مثال دیگر ، اگر او سری را از تن جدا کند . فوراََ صد هزار سر بوجود می آورد . یعنی به آن شخص سر بریده ، هزاران حیات می بخشد . [ زَمن = زمان و روزگار ]
گر نفرمودی قصاصی در جُناة / یا نگفتی فِی القصاص آمد حیاة,اگر برای جنایتکاران ، قصاصی مقرر نمی فرمود و یا نمی گفت که در قصاص ، زندگی است . هر کسی گستاخ می شد و به روی مردم ، تیغِ تیز می کشید و بنیاد حق را ویران می کرد . [ اشاره است به آیه 179 سوره بقره « ای خردمندان برای شما در قصاص ، زندگی تحقق پیدا می کند » . جُناة = جمع جانی ، جنایتکار ]
مَر که را زَهره بُدی تا او ز خَود / بر اسیرِ حکمِ حق ، تیغی زند ؟,کیست که چنان دلیر و گستاخ باشد که بر اسیر حکم و فرمان حق ، تیغی بزند ؟
ز آنکه داند هر که چشمش را گُشود / کآن کُشنده سُخرۀ تقدیر بود,زیرا که چشم هر کس را که حضرت حق بگشاید . یعنی بصیرت داشته باشد می فهمد که قاتل ، اسیر سرپنجۀ تقدیر الهی بوده است . [ سُخره = کسی که مورد تمسخر دیگران شود ، کسی که دیگری را به کار بی مزد بگمارد ]
هر که آن تقدیر ، طوقِ او شدی / بر سر فرزند هم تیغی زدی,آن حکم الهی بر سرِ هر کس که فرود آید و محتوم گردد . او حتی سرِ فرزند خود را نیز با تیغ می زند . [ طوق = گردن بند . طوق شدن تقدیر = کنایه از محتوم و مقدّر شدن آن بر انسان است که چون طوق ، بر گردنش می افتد ]
رَو ، بترس و طعنه کم زن بر بَدان / پیشِ دامِ حُکم ، عِجزِ خود بدان,حال که وضع چنین است . برو از خدا بترس و بر بَدان و تباه کاران کمتر طعنه بزن و خود را پیش دامِ حکم و تقدیر او ناتوان و عاجز ببین . [ همانطور که ملاحظه شد . ابیات اخیر نیز بر مشرب اشعریان گفته آمده است که انسان را فاعل حقیقی فعل خود ندانند . حکایت بعدی در تبیین همین موضوع است ]
یک خلیفه بود در ایّامِ پیش / کرده حاتم را غلامِ جُودِ خویش,در زمانهای پیشین ، خلیفه ای بود که در سخاوت و بخشش ، حتی حاتم طایی را غلام خود کرده بود . [ حاتم طایی ، سوارکار ، شاعر و سخاوتمند معروف دوران جاهلیت که در بخشندگی و گشاده دستی ، ضرب المثل شده است . از اهالی نجد بود و به شام رفت و با دختر حجر غسّانی ازدواج کرد . ( اعلام زِرِکلی ، ج 2 ، ص 151 ) ]
رایتِ اِکرام و داد افراشته / فقر و حاجت از جهان برداشته,آن خلیفه درفش بخشش و عدل را برافراشته بود و فقر و احتیاج را در دنیا از میان برده بود . زیرا همیشه در حال دستگیری از نیازمندان بود . ( رایت = پرچم و درفش )
بحر و کان از بخشش صاف آمده / دادِ او از قاف تا قاف آمده,از کرم و سخاوت او دریای گوهر تهی شده و عدالت و دادگری او سراسر جهان را فراگرفته بود . [ قاف ، آنگونه که برخی از گذشتگان گفته اند . کوهی است که از غایت بزرگی گِرد عالَم برآمده و محیط بر عالم است ( شرح گلشن راز ، ص 13 ) . اکبرآبادی گوید : از بخشش صاف آمدن یعنی تهی گشتن ( شرح مثنوی ولی محمد اکبرآبادی ، دفتر اول ، ص 167 ) .
در جهانِ خاک ، ابر و خاک بود / مظهرِ بخشایشِ وَهّاب بود,آن خلیفه برای این جهان خاکی ، مانند ابر و آب بود که همه را بهره مند می ساخت و مظهر بخشندگی حضرت پروردگار وهاب بود . ( وهاب = بسیار بخشنده )
از عطائش بحر و کان در زلزله / سویِ جُودش ، قافله بر قافله,از کرم و عطای او دریا و معدن ، از شرم بر خود می لرزیدند و کاروان در کاروان به سمت بخشندگی و سخاوت او ره می شپردند .
قبلۀ حاجت دَر و دَروازه اش / رفته در عالَم به جُود آوازه اش,در و دروازه آن خلیفه ، قبله حاجتِ نیازمندان بود و شهرتِ بخشندگی او به همه جا رسیده بود .
هم عَجم ، هم رُوم ، هم ترک و عرب / مانده از جُود و سخائش در عَجَب,همه افراد از رومی و ترک و تازی و عجم از سخاوت و بزرگواری او در شگفت شده بودند . ( سخا = بخشندگی و جوانمردی )
آبِ حَیوان بود و دریای کَرَم / زنده گشته هم عرب زُو ، هم عَجَم,آن خلیفه ، آب حیات و دریای کرم بود که هم تازی و هم عجم از سخاوت او حیات و زندگانی یافته بودند . ( آب حیوان = آب حیات ، توضیح بیشتر در شرح بیت 574 همین دفتر آمده است )
یک شب اعرابی زنی مر شُوی را / گفت و از حَد بُرد گفت و گوی را,شبی یک زن عرب بیابان نشین با شوهرش به گفتکو پرداخت و در این باره زیاده روی کرد و از حد گذشت . [ اعرابی = یک عرب بیابانی ، اعراب = کسانی هستند از قوم عرب که در بیابان زندگی می کنند . اعراب جمع عرب نیست . عرب به شهرنشینان این قوم اختصاص دارد . ( شرح مثنوی شریف ، ج 3 ، ص 962 ) ]
کین همه فقر و جَفا ما می کَشیم / جمله عالَم در خوشی ، ما ناخوشیم ,این همه فقر و ستم را ما می کشیم اما تمام مردم دنیا در خوشی اند . فقط ما هستیم که حال خوش نداریم .
نانمان نی ، نان خورشمان درد و رَشک / کوزه مان نه ، آبمان از دیده اشک,نان نداریم و به جای نان ، نان خورشمان ، درد و رشک و غبطه بر اموال دیگران است . حتی کوزه آب هم نداریم و آبمان ، اشک چشممان است . [ ( نان خورش = هر چیز که با نان خورند ) ( رَشک = حسد ) ]
جامۀ ما روز ، تابِ آفتاب / شب نهالین و لحاف از ماهتاب,هنگام روز ، لباسمان پرتو و گرمای خورشید است و شب زیرانداز و لحافی جز مهتاب نداریم . [ ( تاب = فروغ و روشنی ) ( نهالین = تشک و زیراندازی چار گوشه ) ]
قُرصِ مَه را قُرصِ نان پنداشته / دست ، سوی آسمان برداشته,آن زن عرب صحرانشین از ففرط نیاز و شدت گرسنگی به شوهرش می گوید : چنان به گرسنگی گرفتار شده ایم که قرص ماه را گِردۀ نان می پنداریم و دست به سوی آسمان دراز می کنیم که آن قرص ماه را به جای قرص نان بگیریم . [ انسان از شدت گرسنگی هر چیز را که مشابه نان و غذا باشد . همان چیز می پندارد مانند تشنه ای که در کویر خشک ، سراب را آب می پندارد ]
ننگِ درویشان ، ز درویشیّ ما / روز و شب از روزی اندیشیِ ما,درویشان از فقر ما ننگ دارند بس که ما در روز و شب به فکر رزق و روزی هستیم . زیرا این کار با مشرب درویشان منافات دارد .
خویش و بیگانه شده از ما رَمان / بر مثال سامری از مردمان,خویشاوند و بیگانه از ما می رمند و می گریزند . مانند رمیدن سامری از مردم . [ لفظ سامری در سوره طه سه بار ذکر شده و بر حسب نقل قرآن کریم داستان وی بدین قرار است . وقتی که حضرت موسی (ع) برای گرفتن الواح تورات به مدت جهل روز به کوه طور رفت . شخصی موسوم به سامری از این غیبت بهره برد و مجسمه ای زرین از گاو ساخت و لوله هایی درون آن کارسازی کرد که هرگاه در آن می دمید بانگ گاو به صدا در می آمد . به هر حال حضرت موسی (ع) از میقات بازگشت و سامری را محکوم به کیفر (لامِساس) کرد که گویا «جُذام» بوده است و جذامیان از مردم می رمند زیرا می دانند که این بیماری نزد آنان منفور است . ( اعلام قرآن ، ص 338 تا 342 ) ]
گر بخواهم از کسی یک مشت نَسک / مر مرا گوید : خَمُش کن ، مرگ و جَسک,فرضاََ اگر از کسی یک مشت عدس بخواهم . بی تردید به من می گوید : خاموش و ساکت باش . بمیر و دم مزن . [ (نَسک = عدس ) ( جَسک = بلا و رنج )
مر عرب را فخر ، غزوست و عطا / در عرب تو ، همچو اندر خط ، خطا,تازیان به جنگیدن و بخشیدن مباهات می کنند . وبلی تو در میان تازیان ، از این آیین و روش منحرف شده ای و دیگر در شمار آنان محسوب نمی شوی . [ ( غزو = جنگ و هجوم ) ( خطا در خط = کنایه از عیبی آشکار و روشن است . زیرا در خط اگر خطایی رود آن خط دیگر مقبول نیست ) ]
چه غزا ؟ ما بی غزا خود کُشته ایم / ما به شمشیرِ عدم ، سرگشته ایم,ما چگونه می توانیم به جنگ و غارت رویم زیرا که بدون این نیز ما نابود شده ایم و به تیغ فقر و فاقه سر بر باد داده ایم . ( غزا = جنگ و پیکار )
چه عطا ؟ ما بر گدایی می تنیم / مر مگس را در هوا رگ می زنیم,ما که با گدایی و مسکنت زندگی می کنیم . چه عطایی می توانیم بکنیم ؟ واقعا مانند عنکبوت در هوا رگِ مگس را می زنیم . یعنی برای بدست آوردن یک چیزِ خوار و بی مقدار ، تلاش می ورزیم . [ مگس را رگ زدن = کنایه از جستجوی بسیار یرای بدست آوردن قوتی لایموت است . مانند عنکبوت که خون مگس را می مکد ]
گر کسی مهمان رسد ، گر من منم / شب بِخُسبد ، قصد دلقِ او کنم ,اگر کسی به عنوان مهمان بر ما وارد شود . با این حال فقر و فاقه ای که من دارم . ناچار شبانه برمی خیزم و جامۀ ژنده او را مورد دستبرد قرار می دهم . [ ( خُسبیدن = خوابیدن ) ( دَلق = جامه ژنده درویشان . توضیح بیشتر در شرح بیت 685 همین دفتر آمده است ) ]
بهرِ این گفتند دانایان به فن : / میهمان مُحسِنان باید شدن,دانایان و بینایان برای همین است که گفته اند : باید مهمان نیکوکاران شد نه مهمان ما بینوایان . تا فسادی به ظهور نرسد ]
تو مرید و میهمانِ آن کسی / کو رباید حاصلت را از خسی,ای طالب تو مرید و مهمان کسی شده ای که او از فرومایگی ، حاصل دین و عُمرت را تباه می کند . در اینجا مولانا به طالبان حقیقت هشدار می دهد که بر خوانِ تهی از رزق معنوی مسند نشینان مدعی ننشینند . تا متاع گرانقدر دین و ایمانشان به دست آنان به یغما نرود . ( خَسی = فرومایگی و پستی ) ]
نیست چیره ، چون تو را چیره کند ؟ / نور ندهد ، مر تو را تیره کند,او خودش شخصا از لحاظ نَفس ، چیره و توانا نیست . پس چگونه می تواند تو را چیره کند . این شخص نه تنها چشم های تو را نورانی نتواند کرد بلکه دیدگانت را نیز تیره و تار می نماید .
چون وَرا نوری نبود اندر قِران / نور ، کی یابند از وی دیگران ؟,چون آن مدعی ارشاد ، خودش نوری ندارد . پس چگونه دیگران از او نور خواهند گرفت . او که نوری با او قرین و پیوسته نیست . چه سان دیگران از او روشنی گیرند . [ قِران ، در لغت به معنی بستن و پیوستن دو چیز به یکدیگر است و در اصطلاح نجومی ، دو ستاره ای را گویند که در یک برج به یک درجه رسند . لذا آن دو را مُقتَرِن گویند . ( فرهنگ اصطلاحات نجومی ، ص 580 ) ]
همچو اَعمَش کو کند داروی چَشم / چه کَشَد در چشم ها الّا که پَشم ؟,آنکه بیهوده دعوی ارشاد خلایق دارد مانند آن کسی است که خودش از ضعف بینایی رنج می برد ولی می گویند چشم بیمار دیگر را علاج کند . مسلماََ این شخص ، چشم بیمار را رنجورتر می سازد . [ زیرا به جای درمان ، پشم و یا هر یز کور کننده دیگر را به چشم او می کشد . مانند مرشدان دروغینی که به جای ارشاد سالک ، چشم باطنی او را کور می کنند . ] – در بعضی از نسخه ها یَشم ( = سنگ پودر کننده یشم ) آمده که غلط است و استاد نیکلسون نیز آن را غلط می داند . ( شرح مثنوی معنوی مولوی ، دفتر اول ، ص 333 )
حالِ ما این است در فقر و عَنا / هیچ مهمانی مبا مغرورِ ما,ادامه حکایت : زن به شوهرش گفت : این است حال ما که در فقر و رنج به سر می بریم . خدا کند مهمانی گول ما را نخورد و به خانه ما نیاید . [ عنا = رنج و سختی . مبا = مخفف مباد ]
قحطِ ده سال ، ار ندیدی در صُوَر / چشم ها بگشا و اندر ما نگر,اگر نشانه های قحطی ده ساله را در رخساره ها ندیده ای چشم بگشا و دیده باز کن و به رخسار ما نگاه کن . [ قحط ده سال = کنایه از خشکسالی و قحط متوالی . ( شرح مثنوی شریف ، ج 3 ، ص 970 ) ]
ظاهرِ ما چون درونِ مُدّعی / در دلش ظلمت ، زبانش شَعشَعی ,ظاهر ما همانند سیرت و قلب مدعیان است یعنی مانند قلب مدعی ژاژخا . تاریک است ولی زبانش نورانی و مشعشع است . یعنی کلمات و الفاظ پُر رونق بر زبان می آورد . اما دلی سیاه دارد . [ شعشعی = تابناک ]
از خدا بویی نه او را ، نَی اثر / دعوی اش افزون ز شیث و بوالبشر,این مدعی دروغین ارشاد ، از خدا رنگ و بویی ندارد ولی با این حال در ادعا از حضرت شیث پیامبر و آدم ابوالبشر نیز فراتر رفته و خود را بالاتر از آنها می داند . [ شیث = فرزند حضرت آدم (ع) . شیث در لغت عبرانی به معنی هِبَةالله ( = بخشش خدا ) است . زیرا که حق تعالی علوم وهبی و عطایای الهی را در دل این پیامبر القا کرده است . در تصوف شیث ، حاکی از تفصیل و انبساط وجود و یا نَفسِ رحمانی است . ( شرح فصوص الحکم ، ج 1 ، ص 106 ) ]
دیو ننموده وَرا هم نقشِ خویش / او همی گوید : ز اَبدالیم و بیش,در حالیکه شیطان ، او را لایق این ندانسته که خود را به او نشان دهد . یعنی حتی دیو و اهریمن نیز ننگ دارند از اینکه او را همراز و همراه خود کنند . ولی او مدعی است که مقامش از اولیاءالله و ابدال نیز بالاتر است . [ ابدال = به شرح بیت 264 همین دفتر رجوع کنید ]
حرفِ درویشان بدزدیده بسی / تا گمان آید که هست او خود کسی,این مرشد دروغین ، سخنان و کلمات مخصوص اولیاءالله و درویشان بی خویش را که براستی مرتبه فقر و حقیقت را دریافته اند . می دزدند تا مردم گمان کنند که او حقیقتا مقامی در عرفان دارد . [ یعنی او کارش این است که فقط اصطلاخات درویشان و صوفیان را حفظ کند و در مجالس بدان تفوّه نماید تا دیگران را مفتون و شیفته خود سازد . حرف درویشان را می دزدد تا ساده دلان را به دام خود بینی های خود افکند . ]
خرده گیرد در سخن بر بایزید / ننگ دارد از وجودِ او یزید,در مقام حرف و سخن حتی به مقام والای بایزید هم ایراد وارد می کند . در حالیکه یزید بن معاویه با آن همه دنائتِ روح از باطن تیره و پلید او ننگ دارد و از او بیزاری می جوید . [ بایزید بسطامی ، از اکابر صوفیه سده سوم هجری ، نیای او گبر بود و سپس مسلمان شد . وی از اقران احمد خضرویه و ابو حَفص و یحیی معاذ است و شفیق بلخی را نیز دیده است . ( نفحات الانس ، ص 84 ) . وی با زبان خاص خود ، عقیده به وحدت وجود را بیان می داشته است ]
بی نوا از نان و خوانِ آسمان / پیش او ننداخت حق ، یک استخوان,این مدعی نادرست که این همه دم از مقامات عرفانی می زند . هیچ نصیب و حصّه ای از معانی غیبی و حقایق آسمانی ندارد بطوریکه حق تعالی او را به اندازه سگ درگاهش نیز به رسمیت نشناخته که پاره استخوانی جلویش بیندازد . [ نان و خوان = کنایه از معانی غیبی و حقایق الهی ]
او ندا کرده که خوان ، بنهاده ام / نایب حقّم ، خلیفه زاده ام,با این حال این مرشد شیاد ، فریاد می زند که من سفرۀ گسترده ای از معارف و ارزاق معنوی گسترده ام . زیرا منم نایب حق و منم فرزند خلیفة الله که حضرت آدم ابوالبشر و انسان کامل باشد .
الصّلا ، ساده دلان پیچ پیچ / تا خورید از خوانِ جُودم سیر ، هیچ,ای ساده دلانِ راه به جایی نبرده ، بیایید تا از سفره جود و کرم من ، «هیچ» را بخورید .[ در اینجا مولانا بر سبیل طنز و استهزاء ، این مدعی فریبکار را فاقد هر گونه حقایق و کمال معنوی دانسته و او را پوچ و توخالی معرفی می کند . ] – صَلا = به تازی آتش است . آتش افروختن برای دعوت به مهمانی و اعلام حوادث بکار می رفته است . عرب بر سرِ پشته ها و کوههای بلند ، آتش روشن می کرد تا اگر گرسنه و دورافتاده ای خواهان طعام باشد به دلالت آتش ، بر سرِ سفره آنها حاضر شود و غذا بخورد . ( شرح مثنوی شریف ، ج 3 ، ص 971 )
سالها بر وعدۀ فردا کسان / گِردِ آن در گشته فردا نارَسان,سالیانی بس طولانی ، مردم بر وعدۀ فردای او گِردِ خانه اش می گردند ولی آن فردا هرگز نخواهد رسید . [ مولانا در چند بیت فوق مدعیان فریبکار را که به لباس ارشاد و شیخی درمی آیند و مردم و مریدان ساده دل را به بیراهه می برند معرفی کرده است . یعنی هر آدم دون و فرومایه ای که در قید و بند نَفس و هوی است نمی تواند دستگیری کند . از اینرو نجم رازی برای خصوصیات مقام ارشاد ، بیست شرط را قائل شده است که از جمله آنهاست : ایثار ، توکل ، تسلیم ، رضا ، وقار ، عفو ، حلم ، حُسن خُلق ، علوّ همّت ، سخاوت شجاهت ، عقل ، عفت و … ( مرصاد العباد ، ص 236 تا 249 ) ( نارَسان = چیزی که حاصل نشود و به دست خواهان آن نرسد ) ]
دیر باید تا که سِرِ آدمی / آشکارا گردد افزون و کمی,زمانی دراز لازم است تا سِر و گوهر آدمی آشکار گردد . و معلوم گردد که در پسِ این چهره های به ظاهر پسندیده و خوشنما چه باطنی وجود دارد .
زیرِ دیوارِ بَدن گنج است ، یا / خانۀ مار است و مور و اژدها ؟,آیا زیرِ دیوارِ بدنِ آدمی ، گنجی نهفته شده و. یا خانه مار و مور و اژدهاست ؟ یعنی آیا درون آدمی آکنده از معارف و حقایق ربانی است یا مَکمَنِ اخلاق پلید و افکار خبیث ؟ [ گذر زمان هویت آدمیان را بر ملا می کند ]
چونکه پیدا گشت کو چیزی نبود / عُمرِ طالب رفت ، آگاهی چه سود ؟,وقتی که زمانی دراز گذشت سرانجام برای طالب آشکار می گردد که مرشد او صاحب معرفتی نبوده و عُمرِ او به تباهی سپری شده است و حال اگر طالب ، تازه متوجه این اتلاف عمر شود چه سودی دارد ؟ و دیگر عمر هدر رفته باز نمی گردد . [ رویهم رفته معرفت نفسِ آدمی ، امری بسیار مشکل و مهم است . چنانکه ملاصدرا معرفت نفس را مفتاح همه علوم می داند و می گوید : « هر که معرفت نفس حاصل نکرده خدا را نشناسد » ( رساله سه اصل ، ص 13 ) ]
لیک نادر طالب آید کز فروغ / در حقِ او نافع آید آن دروغ,کم پیش می آید که جوینده و طالبی که خود برخوردار از نور هدایت است . مرشد دروغین برای سلوک او مفید افتد . [ گاه می شود که سالک با نیّت پاک تحت ارشاد پیری دروغین قرار می گیرد و او به اهداف عالیه هدایت می رسد . ولی پیر دروغین در آتش هوی پرستی خود می سوزد . البته این مورد بسیار کم اتفاق می افتد ]
او به قصد نیکِ خود جایی رسد / گرچه جان پنداشت ، و آن آمد جسد,آن مرید سالک با نیّت نیک خود به هدایت راه می برد . گرچه او آن پیر دروغین را جان و روان می پندارد . ولی در واقع آن پیر مدّعی ، همچون جسد فاقد جان است و دارای حسیات معنوی نیست .
چون تحرّی در دلِ شب قبله را / قبله نی و آن نماز او روا,برای مثال ، کسی که برای نمازگزاردن در دل شب . قبله را بجوید و پیدا نکند . باز هم نمازش درست و مقبول است . ( تحرّی = طلب صواب ، جستجو )
مدّعی را قحطِ جان ، اندر سِر است / لیک ما را قحطِ نان بر ظاهرست,مدعی دروغین ، باطناََ و بر حسب درون ، دچار فقر و نداری جان و معناست . از اینرو این فقر و بی مایگی ، مخفی است . ولی فقر ما نسبت به امور مادی ، ظاهر و آشکار است . [ از اینروست که شناخت مرشد صادق از کاذب ، دشوار است ]
ما چرا چون مدعی پنهان کنیم / بهرِ ناموسِ مُزوّر جان کَنیم ؟,ما برای چه فقر ظاهری مان را پنهان کنیم . درست مانند آن مدعی که فقر باطنی اش را کتمان می کند ؟ و برای چه به خاطر حُسن شهرت دروغین و ریایی خود جان بکَنیم و به رنج و تعب گرفتار آییم ؟ ( مُزَوّر = ساختگی و دروغین )
شیر و گرگ و روبهی بهرِ شکار / رفته بودند از طلب در کوهسار,شیر و گرگ و روباه برای شکار به کوهسار رفته بودند .
تا به پشتِ همدگر بر صیدها / سخت بربندند ، بند و قیدها,تا با یاری و کمک یکدیگر ، دامها و بندهای شکار را استوار و محکم ببندند تا صیدها را گرفتار سازند .
هر سه با هم اندر آن صحرای ژرف / صیدها گیرند ، بسیار و شِگرف,هر سه با یکدیگر در آن هامون پهناور و عظیم ، صیدهای زیاد و خوشایندی بگیرند . ( شگرف = نیکو و خوشایند ، عجیب )
گرچه زیشان شیرِ نر را ننگ بود / لیک کرد اِکرام و همراهی نمود,شیر نر اگر چه از آن دو عار داشت . ولی نسبت به آنان بزرگواری کرد و رفاقت نشان داد . ( اِکرام = گرامی داشتن )
این چنین شه را ز لشکر زحمت است / لیک همره شد ، جماعت رحمت است,برای این گونه شاه ، لشکر سبب زحمت می گردد . ولی با آنان همراه شد زیرا جماعت و گروه مایۀ رحمت است . [ اشاره است به حدیث « در جمع و جماعت رحمت است و در جدایی و تفرقه ، عذاب » ( احادیث مثنوی ، ص 31 ) ]
این چنین مه را ز اختر ننگ هاست / او میانِ اختران ، بهرِ سخاست,اینگونه ماه از ستارگان عار دارد . ولی آن ماه میانِ ستارگان بود تا به رفیقان و همراهان خود کَرَم و بزرگواری کند . [ سخا = بخشش و جوانمردی ]
امرِ شاوِرهُم پیمبر را رسید / گرچه رایی نیست رایَش را ندید,برای مثال ، حق تعالی با آیه شریفه 159 سوره آل عمران به پیامبر (ص) دستور می دهد که « در کارها با مسلمان و اصحاب خود رایزنی کن » گرچه هیچ رایی و نظری نمی نواند با رای و نظر پیامبر (ص) برابری و همانندی کند . [ نَدید = همتا و نظیر ]
در ترازو ، چو رفیقِ زَر شده ست / نَی از آنکه جو چو زَر ، گوهر شده ست,مثال دیگر ، در ترازو «جو» همراه و ملازم طلای گرانقیمت است . ولی این همراهی و ملازمت ، دلیل بر آن نمی شود که «جو» ارزشی همانند طلا داشته باشد . [ جو ، مقیاسی بوده است برای فلزات قیمتی نظیر طلا و نقره ]
روح ، قالَب را کُنون همره شده ست / مدّتی سگ ، حارسِ درگه شده ست,مثال دیکر ، روح اینک همراه کالبد است . چنانکه مدتی نیز سگ ، نگهبان درگاه شده بود مانند سگِ اصحاب کهف . ولی این همراهی و ملازمت ، دلیل بر این نیست که روح مانند کالبد باشد و سگ به مقام اصحاب کهف ، واصل  شده باشد . [ ( حارس = نگهبان ، حراست کننده ) . مصراع دوم اشاره است به آیه 18 سوره کهف « … و سگِ آنان ، بازوان خود گشوده بود بر درگاه … ]
چون که رفتند این جماعت سویِ کوه / در رکابِ شیرِ با فرّ و شکوه,وقتی که این گروه رو به سوی کوه نهادند . یعنی گرگ و روباه همراه و ملتزم رکاب شیر با شکوه و عظمت راهی کوه شدند .
گاوِ کوهی و بُز و خرگوشِ زَفت / یافتند و کارِ ایشان پیش رفت,در آنجا گاو کوهی و بُزی کوهی و خرگوشی بس درشت یافتند و کارشان رو به سامان بود . [ زَفت = بزرگ ، ستبر ]
هر که باشد در پیِ شیرِ حِراب / کم نیاید روز و شب او را کباب,هر کسی که مطیع شیرِ جنگی باشد و از او تبعیت کند . روز و شب ، کبابش قطع نمی شود . ( حِراب = جنگ و جنگی ) [ همینطور هر کسی که در خدمت شیران بیشه طریقت و عارفان کامل باشد . از علوم و معارف که روزی و رزق آسمانی و قُوتِ روحانی است بی نصیب نمی ماند . ( شرح مثنوی ولی محمد اکبرآبادی ، دفتر اول ، ص 229 ) ]
چون ز کُه در بیشه آوردندشان / کشته و مجروح و اندر خون کشان ,همینکه شیر و همراهانش ، شکارهایشان را از کوه به سوی جنگل ، کشان کشان آوردند . در حالی که آن شکارها همه کُشته و زخمی بودند .
گرگ و روبه را طمع بود اندر آن / که رود قسمت به عدلِ خسروان,گرگ و روباه در این حد طمع داشتند که شکارها مطابق عدالت شاهانه تقسیم شود . [ عدل خسروان = عدالت شاهان ]
عکسِ طَمعِ هر دوشان بر شیر زد / شیر دانست آن طمع ها را سَنَد,طمعِ گرگ و روباه بر دلِ شیر منعکس شد و حقیقت حالِ آنان به او معلوم گشت و شیر ، سبب و علتِ طمعِ گرگ و روباه را دانست . شیر با یقین و فراست ، ریشۀ منشأ طمعِ آنان را احساس کرد . ( زدن عکس = منعکس شدن ، معلوم شدن . سَنَد = تکیه گاه ، چیزی که بدان اعتماد کنند ، در اینجا به معنی منشأ و سرچشمه ) [ عارف کامل نیز نهانی های افراد را درمی یابد و هیچکس نمی تواند احوال درونی خود را از آنان مخفی کند ]
هر که باشد شیرِ اسرار و امیر / او بدانَد هر چه اندیشه ضمیر ,هر کسی که شیرِ اسرار و سالار حقایق نهفته باشد . هر چه در ضمیرِ دیگران بگذرد . او بدان واقف می شود . [ عارف کامل نیز از درون مردم آگاه است . هر چند که احوال باطنی خود را از او پنهان دارند . از اینروست که بدانان جواسیس القلوب ( مالک قلوب ) گویند ]
هین نگه دار ای دلِ اندیشه خو / دل ز اندیشۀ بدی در پیشِ او,ای دلِ اندیشناک ، آگاه باش و دلت را از اندیشۀ بد و قبیح در محضر او حفظ کن . ( اندیشه خو = دارای طبع و سرشت اندیشه و فکر ، کسی که پیوسته در فکرِ است و نه فکر صواب بلکه خیالات واهی ) [ پس اگر می بینی که اولیاءالله اسرار و مکنوناتِ نهفتۀ دیگران را فاش نمی کنند به این دلیل نیست که واقف نیستند بلکه وقوف دارند ولی به اقتضای اسمِ مبارک «ستّار» آن اندیشه ها و مکنونات را افشا نمی سازند ]
داند و خر را همی راند خموش / در رُخَت خندد برای روی پوش,او تمام افکار و اندیشه های باطنی تو را می داند . و خر را ساکت و آرام می راند . یعنی مماشات می کند و برای پوشاندن اسرارت حتی به رویت لبخند نیز می زند . یعنی در واقع بنا به مصلحت تغافل و تجاهل می کند . [ خر را خموش راندن = کنایه از مماشات کردن ]
شیر چون دانست آن وسواسشان /  وانگفت و داشت آن دَم پاسِشان,شیر با اینکه وسواسهای درونی آن دو را دریافته بود ولی چیزی نگفت و آن دَم ، رعایت حال ایشان را کرد و حرمتِ آنان را نگه داشت . [ وسواس = اندیشه بد که بر دل بگذرد . پاس داشتن = حرمت نگاه داشتن ]
لیک با خود گفت : بنمایم سزا / مر شما را ای خسیسانِ گدا,اما پیشِ خود گفت : ای فرومایگان گدا صفت ، من سزای شما را خواهم داد . به نحوی که شایسته شما باشد .
مر شما را بس نیامد رایِ من ؟ / ظَنّتان این است در اِعطای من ؟,آیا رای و اندیشه من برای شما بسنده و کافی نیست ؟ آیا این چنین در مورد من و بخشش من گمان می کنید ؟ [ اِعطا = بخشیدن ]
ای خِرَد و رایِتان از رای من / از عطاهای جهان آرای من,ای گرگ و روباهی که اندیشه و خِرَدِ شما ، جملگی از رای من ناشی شده و همۀ آنها بر اثر بخشش های جهان گستر من پرید آمده است . [ جهان آرا = آرایش دهنده جهان ، کنایه از گسترده ]
نقش با نقاش چه اِسگالَد دِگر ؟ / چون سِگالِش اوش بخشید و خبر,برای مثال ، نقش چه ارزشی دارد که اندیشه کند و ایرادی به نقاش بگیرد ؟ زیرا که این نقاش است که اندیشه و آگاهی را به وی داده است . یعنی وجود نقش و نگار ، نشانی است از اِعمال فکر و نظر . [ همینطور بنده را نرسد که با حق ستیزد . ( سگالیدن = اندیشیدن و فکر کردن ) ]
این چنین ظَنِ خسیسانه به من / مر شما را بود ؟ ننگانِ زَمَن,آیا در حقِ من اینگونه گمانِ پَست دارید ؟ در حالی که مردم زمانه از وجود شما ننگ دارند . [ زَمَن = زمان و روزگار ]
ظانّین بِالله ظنَ السُوء را / چون منافق سر بیندازم جدا,آنان که نسبت به خداوند گمان بد برند . باید همانند منافقان ، سرشان را قطع کنم . [ مصراع اول اشاره است به قسمتی از آیه 6 سوره فتح « و تا اینکه مردان و زنان منافق و مردان و زنان مشرک را که به خدا گمان بد می برند عذاب کند » ]
وارهانم چرخ را از ننگتان / تا بماند در جهان این داستان,جهان را از ننگ و عار شما رها سازم . تا این حکایت در دنیا باقی ماند و جهانیان از این ماجرا عبرت گیرند .
شیر با این فکر می زد خنده فاش / بر تبسّم هایِ شیر ، ایمن مباش,شیر با اینکه این فکرها و اندیشه ها را می کرد . با این حال ، آشکارا لبخند می زد اما بدان که نباید بر تبسم شیر آسوده و ایمن باشی . [ چه ممکن است در پسِ این حالت خنده و تبسم ، خشمی آتشین و جانگداز نهفته باشد . شیر ، هنگام خشم ، دندانهای خود را نمایان می کند و شخص نادان دچار خیال خام می شود و به غلط گمان می کند که شیر ، در حال تبسم و نشاط است . از اینرو فارغ و آسوده به کار خود مشغول می شود . در حالیکه شیر در این حالت قصد هجوم و دریدن او را دارد .
مالِ دنیا شد تبسّم هایِ حق / کرد ما را مست و مغرور و خَلَق,مالِ دنیا تبسّم و لبخند حق تعالی است و همین مال ، ما را مست و غافل و ژنده و پوسیده کرده است . [ خَلَق = ژنده و کهنه و پوسیده ]
فقر و رنجوری به استت ای سَنَد / کآن تبسّم ، دامِ خود را بر کَنَد,ای شخصِ مورد اعتماد ، بدان که ترش رویی دنیا . یعنی فقر و رنجوری و تهیدستی برای تو بهتر است . زیرا آن لبخند یعنی خوشی دنیا ، سرانجام دامِ خود را آشکار می سازد . [ پس مالِ دنیا و مقامِ ظاهری ، در واقع نوعی و جلوه ای از تبسّم الهی است و شخصِ جاهل نمی داند که در باطن این تبسّم ، خشمی آتشین و هلاکتبار نهفته است . پس مفتون و فریفتۀ آن می شود و دل بدان می بازد .و سرانجام به دام هلاک در می افتد . در آیه 182 سوره اعراف ، خداوندِ حکیم این حال را استدراج نام داده است و می فرماید : « آنان که به تکذیب آیات ما پردازند . به استدراج گرفتارشان سازیم از آنجا که هیچ ندانند » . استدراج در لغت به معنی این است که شخص به تدریج و درجه درجه به سوی امری مکروه و بدفرجام کشیده شود . درست مانند آنکه از ابتدای ساحل دریا خود را به آب می زند و این امر ، باعث نشاط و سرخوشی او می شود و با اشتیاق و سرمستی اندک اندک جلوتر می رود و آنقدر پیش می رود که ناگهان خود را در نقطه عمیق و پُر موج دریا احساس می کند . هر چه دست و پا می زند و تقلّا می کند کمتر نتیجه می گیرد و سرانجام ، غریق امواج خروشان دریا می شود . شخص تبهکار و بدرفتار نیز در دنیا به کامرانی و عیش و هوسرانی مشغول می شود . بی خبر از اینکه تدریجاََ رو به سوی سیاه بختی و بدفرجامی پیش می رود و بالاخره تازیانۀ جان ستان روزگار ، بر گُرده اش فرود می آید و او را تباه و سیه گلیم می سازد و بر خاکِ بدبختی اش می نشاند . ]
گفت شیر : ای گرک این را بخش کن / مَعدِلت را نو کن ای گرگِ کُهُن,شیر به گرگ گفت : ای گرگ ، این شکارها را بین ما تقسیم کن . ای گرگِ سالمند ، عدالت خود را نشان بده . [ کهن در اینجا بر سبیل طنز بکار رفته است . یعنی ای گرگِ کارکشته و آزموده . (   مَعدِلَت = عدل و داد ) ]
نایبِ من باش در قسمت گری / تا پدید آید که تو چه گوهری ؟,در تقسیم ، تو جانشین من باش تا گوهر و اصلِ ذاتت ، شناخته و معلوم گردد که تو چه اصل و خمیرمایه ای داری . [ زیرا جوهر افراد صفت آنان است . آیا دادگر است یا ستمگر ؟ ]
گفت : ای شه ، گاوِ وحشی ، بخشِ توست / آن بزرگ و تو بزرگ و زَفت و چُست,گرگ گفت : ای شاه و ای سلطانِ جنگل ، گاوِ وحشی ، قسمتِ تو باشد . زیرا گاوِ وحشی بزرگ است و تو نیز بزرگ و سترگ و چالاکی . [ زَفت = بزرگ و ستبر . چُست = چالاک ]  
بُز مرا ، که بُز میانه است و وسط / روبَها ، خرگوش بِستان بی غلط,ولی این بُز هم سهمِ من باشد که اندامی میانه و متوسط دارد . از اینرو مناسبت حالِ من است و ای روباه ، قسمتِ تو نیز همین خرگوش است . آن را بگیر بی آنکه خطایی مرتکب شوی . [ بِستان = از مصدر ستاندن به معنی گرفتن ]
شیر گفت : ای گرگ چُون گفتی ؟ بگو / چون که من باشم ، تو گویی ما و تو ؟,شیر به گرگ گفت : ای گرگ چه گفتی ؟ یک بار دیگر حرفت را تکرار کن ؟ یعنی با چه گستاخی و جُراَتی این گونه حرف زدی ؟ بگو ببینم در جایی که من جضور داشته باشم تو با چه جراَتی اظهار وجود می کنی و از خودبینی و «مایی» و «تویی» حرف می زنی .
گرگ ، خود چه سگ بُوَد کو خویش دید / پیشِ چون من ، شیرِ بی مِثل و نَدید ؟,گرگ چه سگی است که در حضور شیری مانند من که بی مانند و نظیر هست اظهار وجود کند . [ نَدید = نظیر و مانند ]
گفت : پیش آ ، ای خری کو خود بدید / پیشش آمد ، پنجه زد او را درید,شیر به گرگ گفت : پیش بیا ای خری که خودپسندی داری و برای خود ، «من بودن» قائلی . وقتی که گرگ جلوی شیر رفت . شیر پنجه بر او زد و هلاکش نمود .
چون ندیدش مغزِ تدبیرِ رشید / در سیاست پوستش از سر کشید,برای این جهت شیر ، گرگ را از هم درید که گرگ فاقد عقل و تدبیر درست و کامل بود . پس به عنوان مجازات او ، پوست از سرش کَند یعنی هلاکش نمود . [ رشید = دارای رضد ، کامل . سیاست = مجازات ، کیفر ]
گفت : چون دیدِ مَنَت از خود نَبُرد / این چنین جان را بباید زار مُرد,شیر به گرگ گفت : چون وجود مرا دیدی و این وجود قاهرِ من ، تو را از وجود موهوم و مجازی ات فانی نکرد . پس باید این چنین جان ، با زاری بمیرد و به فنا واصل شود .
چون نبودی فانی اندر پیشِ من / فضل آمد مر تو را گردن زدن,چون که در محضر من فانی نشدی و از موجودیت عاریتی و اضافی ات دست نشستی . لذا فضل من چنین اقتضا کرد که گردن تو را بزنم و تو را از تشخصّ مجازی ات رها سازم .
کُلُ شیءِِ هالِکُ جز وجهِ او / چون نه ای در وجهِ او ، هستی مجو,همه چیز روی به فنا می گذارد مگر ذات خدا و تا وقتی که وجود خود را در هستی خدا فانی نکرده ای بقا و هستی نباید بخواهی . زیرا در اینجا هستی در نیستی و فانی شدن است . [ در آخر سوره قصص آمده است « همه چیز رهسپار سرای نیستی است مگر ذات او » ]
هر که اندر وجهِ ما باشد فنا / کُلُ شیءِِ هالِکُ نَبوَد جزا,هر کس و هر چه که در ذات ما فانی شود . مشمول این قاعده کُلّی قرار نمی گیرد که ، همه چیز به نیستی می رود . [ زیرا هر که فانی در حق شود . در واقع باقی می گردد و فنایی نمی یابد .] وجه الله = رجوع شود شرح بیت 1397 همین دفتر 
زآنکه در اِلّاست او از لا گذشت / هر که در اِلّاست او فانی نگشت,هر کس که از قلمرو لا ( نیست شدن وجود موهوم و ظلّی و اضافی ) بگذرد . یعنی به مقام فنا برسد وارد مرتبه الّا ( بقای بعد از فنا یعنی همان هستی حقیقی ) می گردد و هر که به این مرتبه شریف برسد . دیگر فنا او را فرو نمی گیرد زیرا به هستی محض رسیده است .
هر که او بر در ، من و ما می زند / رَدِ باب است او و بر لا می تند,هر کس که بر درِ خانه خدا برسد و دَم از «من» و «ما» بزند . آن شخص مردود درگاه الهی خواهد بود و مقهور نیستی می گردد . [ ابیات فوق که از زبان شیر گفته شد . در حقیقت سخنان شیر بیشه هستی یعنی حضرت پروردگار است . سالک تا وجودِ مجازی خود را نفی نکند و از خود بینی و انانیت نگذرد . همچنان در کمند هستی های مجازی و کادب است . این چنین کسی هر چند که گمان بر موجودیت خود دارد ولی واقعاََ نیست و معدوم است . و چون هستی مجازی خود را نفی کرد . هر چند که ظاهر آن فنا و معدومیت است اما در باطن بقا و حیات است . زیرا فنا آخرین مرحله سیر و سلوک است ]  داستان بعدی در ادامه همین مطلب آمده است .  تا به جاروبِ لا نروبی راه / نرسی در سرایِ الّاالله
گفت یارش کاندرآ ای جمله من / نَی مخالف چون گُل و خارِ چمن,آن دوست از درون سرای خود گفت : ای کسی که وجود خود را در وجود من فانی کرده ای و خویشتن را یکسره در وجود من ، مستهلک ساخته ای و من شده ای . به سرایم اندر شو که تو همچون گُل و خارِ چمن ضد نیستی بلکه عینِ گُلی .
رشته یکتا شد ، غلط کم شو کنون / گر دو تا بینی حروفِ کاف و نون,رشته یکتا شد . یعنی وجودِ متعدد و کثیر به وحدت گرایید . مبادا که دوگانه بودن ظاهری و صُوری آن ، تو را به اشتباه افکند و گمان کنی که واقعا نیز کثرت وجود دارد . مثلا همین دو حرفِ کاف و نون ( کُن = باش ) ظاهراََ دو تاست و باطناََ قدرت ایجادیۀ حضرت سبحان را می رساند . [ غلط کم شو = کمتر اشتباه کن ]
کاف و نون همچون کمند آمد جَذوب / تا کشاند مر عدم را در خُطوب,این حرفِ کاف و نون (کُن) صورتاََ مانند کمندی است که ماهیّات و اعیان ثابتات را از کَتمِ عدم ، صید می کند و به عرصۀ وجود و شهود می کشاند . [ ملا هادی سبزواری می گوید : «کُن» وجودِ منبسط بر ماهیّات امکانیه و تعیّنات اعتباریه است . ( شرح اسرار ، ص 78 ) . جَذوب = بسیار جذب کننده ، صیغۀ مبالغۀ جاذب . خُطوب = جمع خَطَب به معنی کارِ بزرگ و مهم ، عرصۀ وجود ) ]
پس دو تا باید کمند اندر صُوَر / گرچه یکتا باشد آن دو در اثر,پس در ظاهر ، کمند باید دو تا باشد اگر چه در اثر و نتیجه کار ، آن دو ، یکی است . حاصلِ کار ، این است که صید را گرفتار سازد .
گر دو پا گر چار پا ، یک را بَرَد / همچو مِقراضِ دو تا ، یکتا بُرَد,مثال دیگر ، انسان که دو پا دارد و بعضی از حیوانات با حیواناتی که چهار پا دارند . نتیجه آن یکی است و آن این است که هر دو با این پاهای متعدد و مختلف ، راه می روند . درست مانند دو لبۀ قیچی که هر چند دو تا است ولی تنها یک کار می کند و آن ایجاد بُرش است .
آن دو انبازانِ گازُر را ببین / هست در ظاهر خِلافی زآن و زاین,مثال دیگر ، دو نفر رختشوی که در ظاهر ، کارشان با هم مختلف است . [ گازُر = رختشوی ]
آن یکی کرباس را در آب زد / و آن دگر همباز خشکش می کند,زیرا یکی از رختشویان ، مثلا کرباس را در آب فرو می کند و دیگری آن را از آب بیرون می آورد و خشک می کند . [ کرباس = پارچه ای پنبه ای سفید و ارزان قیمت . همباز = انباز و شریک ]
باز او آن خشک را تر می کند / همچو ز استیزه به ضد بر می تند,آن رختشو ، کرباس خشک شده را دوباره در آب فرو می کند . گویی که با همکارش ستیز و عناد دارد .
لیک ، این دو ضدِ استیزه نما / یکدل و یک کار باشد در رضا,ولی این دو ضدّی که ظاهراََ با هم ستیزه و لجاج می کنند . در معنا هر دو یک عمل را انجام می دهند . [ همه این مثالها برای این است که دانسته شود که شمسِ حقیقت ، یکی است با مراتب مختلف ، اختلافها ، جنبۀ صُوری دارد . چنانکه آیین و روش پیامبران و رسولان در هداین خلق و حسب صورت ، متفاوت بود ولی بر حسب معنا یکی ، چنانکه در بیت ذیل بدان اشارت دارد ]
هر نَبی و هر وَلی را مَسلکی است / لیک ، با حق می بَرَد جمله یکی است,هر پیامبر و ولی مرشدی ، برای خود آیین و طریقتی خاص دارد که بر حسب ظاهر این آیین ها با هم اختلاف دارند . ولی چون آن راهها و روشها ، سالکان را به سرمنزل حقیقت می رساند و بنابراین در واقع طریقۀ انبیا و اولیاء یکی است . [ مولانا در تبیین این نکته می گوید : اگر راهها مختلف است اما مقصد ، یکی است . نمی بینی که راه به کعبه بسیار است . بعضی را راه از روم است و بعضی را از شام و بعضی را از عجم و بعضی را از چین و بعضی را از راهِ دریا از طرف هند و یمن . پس اگر در راهها نظر کنی . اختلاف ، عظیم و مباینت ، بی حد است . اما چون به مقصود نظر کنی همه متفق اند و یگانه . ( فیه ما فیه ، ص 97 ) ]
چونکه جمع مستمع را خواب بُرد / سنگ های آسیا را آب بُرد,به جهت اینکه خوابِ غفلت بر شنوندگان غالب شد . سنگ های آسیای حروف و الفاظ را آب معنی و حقیقتِ کُلّی از میان بُرد . یعنی الفاظ را تابُ معانی والا نیست . [ ملا هادی سبزواری گوید : این بیت مثالی است برای بیان توحید و وحدتِ وجود . زیرا بیش از آنکه کلام به ظرف حروف ، تنزل کند . در والاترین مرتبۀ فواد است . و در این مرحله ، واحد است و بسیط . و چون در قالب حروف ، تنزل کند . کثرتِ خیالی و حسّی به خود می گیرد . ( شرح اسرار ، ص 79 ) . معمولا سنگ های آسیا از دو سنگِ زیرین و زبرین تشکیل می شود . مولانا ، دو لب را به دو سنگ اسیا تشبیه کرده است و سخن و گفتار را به آب و برده شدن سنگ های آسیا توسط آب ، کنایه از خاموش شدن و دَم برنیاوردن است . یعنی وقتی که شنونده گوش به اسرار و حقایق ندهد . من (مولانا) نیز خموش می شوم . ( شرح ولی محمد اکبرآبادی ، دفتر اول ، ص 223 ) ]
رفتنِ این آب ، فوقِ آسیاست / رفتنش در آسیا بهرِ شماست,آبِ حقایق از ناودان دهان ، روان می شود . ولی شأنِ این حقایق از حدود الفاظ و کلمات خارج است . اما به هر حال حصِه ای از این حقایق در ظرفِ الفاظ قرار می گیرد تا شما ارشاد شوید . [ گذرگاهِ آب یقین دلِ عارف است نه لب و دهان ]
چون شما را حاجتِ طاحون نماند / آب را در جویِ اصلی باز راند,ولی چون شما به آسیای ارشاد و هدایت نیازی ندارید . پس آب حقایق را دوباره به سوی راهِ اصلی اش باز می گرداند . [ آسیابانان عادت دارند که هرگاه مشتری به آسیا نیاید و گندمی برای آرد کردن نداشته باشند . آب را از آسیا قطع کنند و به شاهراه اصلی اش باز فرستند . به هر حال مولانا می گوید : اگر سخن می گویم و از آن حقایق نامعین حرف می زنم و آن را در قالب الفاظ می نهم . برای ارشاد شماست . و چون شما از آن بی نیازی احساس کنید . دیگر از آن دَم نزنم که جایگاه آن اسرار ، این الفاظ نیست  . ( شرح کبیر انقروی ، ج 3 ، ص 1123 ) ]
ناطقه ، سوی دهان تعلیم راست / ورنه خود آن نطق را جویی جداست,آن حقایق از راه دهان و حروف و الفاظ ، آشکار می شوند . وگر نه حقایق و اسرار ربانی جایگاه دیگری دارد که آن مسلماََ مرحلۀ جان و دل است . [ پس هرگاه مستمع ، خواهان آن حقایق شود . هادی و مرشد ، حصّه ای از آن خوانِ بیکران را در ظرف الفاظ بدو دهد والّا دوباره به سویِ عالَم جان و دل باز می رود ]
می رود بی بانگ و بی تَکرارها / تَحتَها الانهار تا گُلزارها,حقایق عالیه که از عقلِ کُلّی صادر می شود و به سوی این عالَم سرازیر می شود . نه تکرار پذیر است و نه با قیل و قال همراه . این عالَم حقایق که نه تکرار پذیر است و نه قیل و قال ، همچون مرغزاری است که در زیرِ سراهای آن ، جویبارها جاری است . [ مقتبس است از آیه 25 سوره بقره که می فرماید : « همانا مر ایشان راست باغهایی که جویباران در زیرِ آن روان است » ]
ای خدا جان را تو بنما آن مقام / که درو بی حرف می روید کلام,خداوندا آن مقامِ والا را تو به جان نشان بده که در آن مقامِ هُمام ، حقیقت بدونِ قیل و قال ظاهر می شود .
تا که سازد جانِ پاک از سَر قَدَم / سویِ عرصۀ دورپهنای عدم,تا اینکه جانِ پاک به عوضِ پا از سر ، برای خود قدم سازد . یعنی با اشتیاق تام و ذوق تمام به سوی عرصۀ پهناور عدم بشتابد . [ منظور از عدم در اینجا مرتبۀ حقیقت کُلّیّه است که تعیّن و تشخصّی در آن نیست . به اعتبار اینکه وجود ، مِن حیثُ هُوَ هُوَ ( یعنی حقیقت وجود آن گونه که هست ) در خارج موجود نیست . یعنی وجودِ مطلق ، آنها را در آینه های مظاهر و موجودات ظهور می کند . والّا حقیقتِ محضِ وجود ، پیدا و نمایان نیست . گویی که عدم و نیستی است . ( شرح مثنوی ولی محمداکبرآبادی ، دفتر اول ، ص 233 ) ( از سر قدم ساختن = استعاره از شتابان و شادان رفتن است . دورپهنا = بسیار فراخ و پهناور ) ]
عرصۀ بس با گشاد و با فضا / وین خیال و هست یابد زو نوا,این عرصۀ بیکران که مرتبۀ حقیقت کُلّیّه نام دارد . به گونه ای است که این عالَمِ صورت و خیال ، از آن عالَم مایه می گیرد و آن جهان بیکران ، اساس و زیربنای این عالَم صُوری است . [ مولانا در این بیت می گوید : جهان الهی ، سرچشمه جمیع موجودات است . از اینرو همۀ فعالیت های درونی انسان از آن جمله عالَم خیال که عرصه ای بس وسیع دارد . جملگی از آن عالم الهی نشأت گرفته است و سپس مولانا در ابیات بعدی وسعت و محدودیت عالم خیال و محسوسات و عالم الهی را با هم مقایسه می کند ]
تنگ تر آمد خیالات از عدم /  ز آن سبب باشد خیال ، اسبابِ غَم,عالم خیال از عالم حقیقت کُلّیّه ( عالم الهی ) تنگ تر و محدودتر است به همین جهت عالم خیال ، روح را غمگین می سازد . [ خیال محصولِ یکی از حواس باطنی است که قدما بدان متخیّله می گفتند و کار این قوه این است که داده های حواس ظاهره را بگیرد و آنچه از قوۀ واهمه گرفته در هم بیامیزد به تعمیمِ مفاهیم پردازد . اما در میانِ حکما برخی به تجرُدِ خیال عقیده نداشتند . از آن جمله ابن سینا ، اما شیخ اشراق و جماعتی از متأخران ، نظیر شیخ بهایی و شاگردش ملاصدرا ، قوۀ خیال را مجرّد دانسته اند . و اما منظور از ملالت انگیز بودن و غم آفرین بودن خیال ، خیالاتِ فاسده است که حجابِ روح است . ]
باز هستی ، تنگتر بود از خیال / ز آن شود در وَی قَمرها چون هلال,باز همین جهان مادّی نیز از خیال ، تنگتر است . ( زیرا جهانِ ماده دارای امتداد و تزاحم اشیاء است که وقتی کُره ای در مقابل ماه می ایستد . ما آن را به صورتِ هلال مشاهده می کنیم . در حالیکه ماه کُروی شکل است . [ هلال ، اَشکالِ ظاهری ماه از نظرِ یک ناظر زمینی است و جمع آن اَهِلَّه است . چون خورشید ، فقط یک نیمکره ماه را روشن می کند . ناظر زمینی نیز فقط آن نیمه را مشاهده می کند و این قسمت نیز در طول هر ماه دچار دگرگونی است . در اول هر ماه به شکلِ هلال نازک است . پس از یک هفته به شکلِ نیمدایره است و در آخر هفته دوم ، دایره ای تمام روشن است و در هفته سوم مانند هفته اول نیمدایره است و در هفته چهارم پس از محاق ، مجدداََ به صورت هلال درمی آید . این تغییر به ترتیب ، هلال ، تربیع اول ، تربیع دوم و هلال دوم یا همان هلال اول نام دارد و فارسی زبانان قدیم ، هلال را نوماه و تربیع را نیم ماه و بدر را پُرماه نامیده اند . ( فرهنگ اصطلاحات نجومی ، ص 862 ) _ مراد از هستی در اینجا ، عالم موجودات و محسوسات است که از خیال محدودتر است . زیرا عالم محسوسات در مقادیر و کمیّات احاطه شده . در حالیکه خیال ، مجرّد است . چنانکه مثلا ماه که قرص کامل است . ما آن را در ابتدا به صورت هلال می بینیم در حالیکه خیال می تواند آن را به صورت قرصِ کامل تصور کند . ]
باز هستیِ جهانِ حس و رنگ / تنگ تر آمد که زندانی است تنگ,باز این جهانِ محسوس و آمیخته به رنگ و کثرت از آن عالم مادی نیز که کاملا مشهود است . تنگ تر می نماید . زیرا عالم حس زندانی تنگ و تاریک است . [ مراد از «جهانِ حس و رنگ » اعراض یا لایه های سطحی طبیعت است که نسبت به کُلِ جهان مادی ، محدود تر و تنگ تر است . ]
علتِ تنگی است ترکیب و عدد / جانبِ ترکیب ، حس ها می کشد,علت و سببِ اصلی این تنگی و فشار ، ترکیب و عدد است . یعنی کمیّت های متّصل و منفصل بر این جهان حکمفرماست . حواس انسان ، او را به سوی این عالم جذب می کند . پس هرگاه که انسان می خواهد از این قفس رها شود و به عالم وحدت برسد . این حواس با ریسمانهای خود او را به این عالم می کشند .
ز آن سویِ حس ، عالمِ توحید دان /  گر یکی خواهی ، بدان جانب بران,بدانکه آن سویِ عالم حس و صورت ، عالم وحدت قرار دارد . حال اگر وحدت و یکتایی را می خواهی باید مرکوب عشق را بدان سو برانی .
امرِ کُن یک فعل بود و نون و کاف / در سخن افتاد و معنی بود صاف,به عنوان مثال ، فعل امرِ «کُن» یک فعل است . هر چند که حروفِ آن ، بر حسب ظاهر و از جنبۀ صورتِ کلام ، مختلف است . ولی در معنا ، صاف و عاری از کثرت و تضاد است . [ همینطور ذاتِ حق بر حسبِ حقیقت ، یکی است ولی بر حسب ظهور ، تعدد و تکثّر پیدا کرده است . ( شرح مثنوی ولی محمداکبرآبادی ، دفتر اول ، ص 336 ) ]
این سُخن پایان ندارد ، بازگرد / تا چه شد احوالِ گرگ اندر نَبَرد ؟,این حقایقی که بر زبان راندیم . پایان پذیر نیست . باز گرد به داستان و بگو که گرگ چه شد و کارش در نبرد به کجا کشید ؟
بشنوید ای دوستان این داستان / خود حقیقت نقد حال ماست آن,ای دوستان ، این حکایت را گوش کنید که حقیقتا احوال درونی ما آدمیان در این حکایت مورد بررسی و نقد قرار گرفته است .
بود شاهی در زمانی پیش از این / ملک دنیا بودش و هم ملک دین,در زمانهای پیشین شاهی بود که هم در دنیا فرمانروائی داشت و هم در دین ، یعنی نیکبختی دو سرا ی را دارا بود .
اتفاقا شاه روزی شد سوار / با خواص خویش از بهر شکار,اتفاقا روزی آن شاه به همراه خادمان ویژه خود سوار بر مرکب خود شد و عزم شکار کرد .
یک کنیزک دید شه بر شاهراه / شد غلام آن کنیزک جان شاه,شاه کنیزکی را بر شاهراهی دید و بلافاصله جان شاه ، شیفته و شیدای آن کنیزک شد .
مرغ جانش در قفس چون می طپید/ داد مال و آن کنیزک را خرید,چون پرنده روح شاه در قفس تن ، بال بال می زد ، مالی داد و آن کنیزک را برای خود خرید .
چون خرید او را و برخوردار شد / آن کنیزک از قضا بیمار شد,پس از آنکه شاه آن کنیزک را خرید و از وصال او برخوردار شد ، اتفاقا آن کنیزک دچار بیماری شد .
آن یکی خر داشت پالانش نبود / یافت پالان گرگ خر را درربود,مثال ، شخصی خری داشت اما پالان نداشت ، همینکه پالانی تهیه کرد ، گرگ آمد و خرش را صید کرد و با خود برد .
کوزه بودش آب می نامد به دست / آب را چون یافت خود کوزه شکست,مثال دیگر ، شخصی کوزه ای داشت ولی هر چه می گشت آب نمی یافت و همینکه آب را یافت کوزه اش شکسته شد . – دو تمثیل بالا در بیان این مطلب است که انسان در هیچ لحظه ای در این دنیا بطور کامل مقصودش حاصل نیاید ، چرا که انسان همیشه آرزوهای حاصل نشده دارد .
شه ، طبیبان جمع کرد از چپ و راست / گفت جان هردو در دست شماست,شاه ، اطبا را از همه طرف به سوی خود فرا خواند و گفت ، بقای جان من و این کنیزک در دست شماست ( مراد از طبیبان ، مدعیان ارشاد و نجات آدمیان است )
جان من سهل است جان جانم اوست / دردمند و خسته ام ، درمانم اوست,شاه به اطبا گفت ، جان من در مقابل جان کنیزک ارزشی ندارد بلکه در حقیقت جان جانم هموست و من فردی دردمند و خسته و زارم و تنها مایه درمانم اوست .
هر که درمان کرد مر جان مرا / برد گنج و در و مرجان مرا,اگر هر یک از شما اطبا ، جان مرا درمان کنید ، گنجینه و مروارید و مرجان مرا تصاحب خواهد کرد .
جمله گفتندش که جانبازی کنیم / فهم گرد آریم و انبازی کنیم,آن اطبا همگی گفتند : شاها ! برای درمان این کنیزک در حد جان می کوشیم و با یکدیگر همراهی و همفکری می کنیم تا او درمان شود .
هر یکی از ما مسیح عالمی است / هر الم را در کف ما مرهمی است,آن اطبا گفتند : هر یک از ما مسیح دانشمند ( یا مسیح جهانیان ) است و برای هر درد ، دوا و درمانی داریم .
“گر خدا خواهد” نگفتند از بطر / پس خدا بنمودشان عجز بشر,چون آن حکیمان خودبین و مغرور به مهارت و حذاقت خود اعتماد داشتند ، مشیت  قاهر الهی را که فوق الاسباب است نادیده گرفتند ، پس خداوند نیز عجز و درماندگی آنان را به خودشان نشان داد .   “بطر به معنی خودبینی و خودپسندی است”
ترک استثنا مرادم قسوتی است / نی همین گفتن که عارض حالتی است,منظورم از بی اعتنا شدن به انشاء الله آن حالت قساوت و غفلتی است که بر دل آدمی چیره می آید و نه گفتن زبانی این عبارت که امری عرضی است . – در نزد عرفا حال و نیت قلبی معتبر است نه ظواهر اعمال ، استثناء به معنی انشاء الله گفتن است ، همانطور که در آیه 18 سوره قلم می فرماید ” انشاء الله نگفتند “
ای بسی ناورده استثنا بگفت / جان او با جان استثناست جفت,چه بسیارند کسانی که کلمه انشاء الله را بی آنکه به زبان آورند ، جان و روحشان با حقیقت آن قرین است بطوریکه حدوث هر امری را معلق به مشیت الهی می دانند . ( عارف بالله موثر حقیقی را در عالم فقط ذات احدیت داند و بس ) .
هرچه کردند از علاج و از دوا / گشت رنج افزون و حاجت ناروا,طبیبان هر چه در راه درمان و شفای کنیزک کوشیدند توفیقی نیافتند و رنج و درد او بیشتر شد و در نتیجه حاچت شاه برآورده نگشت زیرا مشیت قاهر الهی را نادیده گرفته بودند و بر حذاقت خود مفتون شده بودند .
آن کنیزک از مرض چون موی شد / چشم شه از اشک خون چون جوی شد,کنیزک از شدت بیماری چنان نحیف شد که گوئی موئی بیش نیست و چشمان شاه از اشک خونین مانند جویبار شد .
از قضا سرکنگبین صفرا نمود / روغن بادام خشکی می نمود,قضای الهی چنین اقتضا کرد که سرکنگبین با آنکه طبعا دافع صفراست ولی در مورد این کنیزک قضیه برعکس شد و موجب فزونی صفرایش شد و نیز روغن بادام که طبعا ملین و روان کننده مزاج است موجب خشکی و یبوست بیشتر شد . [ سرکنگبین = شربتی است که معمولا از شکر و سرکه می پزند و گاهی هم در قدیم به جای شکر ، عسل بکار می بردند . اطباء قدیم آن را دافع صفرا دانسته اند ، سکنجبین ]
از هلیله قبض شد اطلاق رفت / آب آتش را مدد شد همچو نفت,همینطور هلیله به جای آنکه لینت دهد و شکم را روان کند موجب خشکی و یبوست شد و آب به جای آنکه آتش را خاموش کند مانند نفت شعله آن را تیزترکرد و پرلهیب تر کرد . [ هلیله = میوۀ درختی است بزرگ ، دارای برگ های بلند و باریک که میوۀ آن به شکلِ خوشه است و انواعِ آن عبارتند از کابلی ، زرد ، هندی و سیاه چینی . هلیله از انواعِ داروهای لینت دهنده و روان کنندۀ مزاج است / قبض = گرفتگی و خشکی روده ، یبوست / اِطلاق = روانی شکم ، رها کردن ، از بند گشادن ]
شه چو عجز آن حکیمان را بدید / پا برهنه جانب مسجد دوید,شاه همینکه پی برد که حکیمان در علاج بیماری کنیزک ناتوان و عاجز هستند ، پای برهنه به سوی مسجد شتافت . – بعضی شارحان معتقدند منظور از پابرهنه ، گذشتن از دنیا و آخرت و رسیدن به مرتبه محو و فناست .
رفت در مسجد سوی محراب شد / سجده گاه از اشک شه پر آب شد,شاه به سوی مسجد رفت و سجده گاه از اشک چشم او پر از آب شد .
چون به خویش آمد ز غرقاب فنا / خوش زبان بگشود در مدح و ثنا,هنگامی که شاه از غرقاب فناء به در آمد و به خویش بازگشت به مدح و ثنای حق زبان گشود . [ غرقاب فناء بدان جهت است که فناء مستلزم سلب هوشیاری یا نفی فعل است چنانکه غریق از هوش می رود یا از حرکت باز می ماند و دستخوش امواج می شود . و آنکه در حق ، محو و فانی است به وجود خود واقف نیست و حرکت و عمل از وی سلب می شود و مولانا بدین جهت می فرماید وقتی شاه به خویش آمد زبان به مدح و دعا گشود زیرا زاری و دعا از آثار هوشیاری و نتیجه شعور به وجود خود و مباینت با حق تعالی است. ( شرح مثنوی شریف ، ج 1 ، ص 61 ) ] – اما تعریف فناء در کتب صوفیه ، نهایت سیر الی الله را فناء گویند . ( مصباح الهدایة ، ص 426 ) و نیز گفته اند که فناء عبارت است از عدم شعور سالک به هستی موهوم خود به واسطه استیلای ظهور هستی حقیقی . ( لبِ لباب مثنوی ، ص 444 ) . پس به عقیده صوفیه ، عارف جز واحد ، چیزی نبیند . « هر چه جز واحد ببینی آن بت است » . با این ملاحظه همه موجودات با همه کِثرت و تعدد خود به مثابۀ آینه هایی هستند که وجود حقیقی ذوالجلال را نشان می دهد . مولانا در بیان «غرقاب فناء» گوید : « استغراق آن باشد که او در میان نباشد و او را جهد نماند و فعل و حرکت نماند . غرق آب باشد . اگر هنوز در آب دست و پای می زند او را غریق نگویند و یا بانگی می زند که ، آه در آب غرق شدم . این را استغراق نگویند . ( فیه ما فیه ، ص 44 )
کای کمینه بخششت ملک جهان / من چه گویم ؟ چون تو می دانی نهان,ای خدائی که کمترین بخشش تو ملک جهان هستی است ، من چه بگویم در حالیکه تو خود سر نهان را می دانی و به اسراری که در قلب من است از اول تا آخر دانائی پس نیازی به عرض حاجت نیست .
ای همیشه حاجت ما را روا / بار دیگر ما غلط کردیم راه,ای خدائی که هماره پناهگاه حاجات مائی ، یک بار دیگر ما راه خطا رفتیم یعنی به جای آنکه از تو تمنا کنیم از حکیمان خودبین و عاجز شفای کنیزک را خواستم . – اکبرآبادی معتقد است که غلط اول ، عاشق شدن بر کنیزک بود و غلط دوم ، رجوع به حکیمان جهت استشفای کنیزک .
لیک گفتی : گرچه می دانم سرت / زود هم پیدا کنش بر ظاهرت,اما ای خدا به ما فرموده ای که ای بندگان ، اگر چه من به اسرار درون شما واقفم ولی شما نیز هر چه زودتر خواسته های ضمیر خود را بر زبان آورید .
چون برآورد از میان جان خروش / اندر آمد بحر بخشایش به جوش,شاه همینکه از صمیم قلب ناله و زاری کرد ، پس دریای عطا و کرم خداوندی نیز جوشیدن گرفت و دعای او به اجابت رسید .
در میان گریه ، خوابش در ربود / دید در خواب او ، که پیری رو نمود,پادشاه در میان گریه و زاری بود که خواب بر او چیره شد و در عالم رویا دید که پیری بدو رخ نمود . – خواب مرگ کوچک و حشر اصغر است چنانکه بیداری نمودار قیامت کبری و حشر اکبر است . روح انسانی در خواب ، موقتا از علائق مادی آزاد می شود و خود به خود حالت صفا و نورانیت ذاتی او بروز می کند و جنبه ارتباط او با عالم مجردات یا فرشتگان آسمانی یا ملائکه مقربین قوت می گیرد . بدین سبب ممکن است که به صورت رویای صادقه حقایقی بر وی الهام شود که در بیداری از درک و دریافت آن عاجز بوده است و یا واقعه ای را در خواب ببیند که پس از چندی در بیداری خواهد دید . – ابن عربی می گوید : خواب حالتی است که بنده را از مشاهده عالم حس به مشاهده عالم برزخ منتقل می کند .
گفت ای شه ، مژده حاجاتت رواست / گر غریبی آیدت فردا ، ز ماست,آن پیر ربانی گفت ، ای شاه بر تو مژده باد که حاجت و خواسته ات برآورده شد ، و اگر فردا غریبی نزد تو آمد بدان که او از جانب ما آمده است .
چون که آید او ، حکیم حاذق است / صادقش دان ، کو امین و صادق است,هنگامی که آن غریب نزد تو آمد بدان که او حکیمی حاذق و ماهر است و وی را امین و درستکار و راستگو بدان .
در علاجش سحر مطلق را ببین / در مزاجش قدرت حق را ببین,در علاج و درمان بخشی او ، کاری غریب و فوق عادت معمول را ببین و در مزاجش ، قدرت حق را آشکارا مشاهده کن .
چون رسید آن وعده گاه و روز شد / آفتاب از شرق اختر سوز شد,چون وقت آن وعده فرا رسید و روز پر فروز آشکار شد و خورشید از جانب خاور با پرتو خود ، نور ستارگان را محو و ناپدید کرد . [ اختر سوز = لفظاََ به معنی سوزندۀ ستاره است امّا در اینجا به معنی ناپدید کننده ستارگان است . این اسمِ مرکب ، اصطلاحی در نجوم قدیم است که بدان محترق نیز گویند . بطور کلّی احتراق در نجوم قدیم عبارت است از اجتماع سیاره با آفتاب ، به شرط آنکه فاصلۀ سیاره تا خورشید ، شانزده دقیقه یا کمتر باشد . در این حالت پرتوِ ستارگان به جهت شدّتِ انوارِ خورشید از نظر بینندۀ زمینی محو شود . به هر حال «اختر سوز شدن» و یا «احتراق» مجازاََ بر ظهور و طلوع آفتاب دلالت دارد ( فرهنگ اصطلاحاتِ نجومی ، ص 19 ) ] _ ابوریحان بیرونی در معنی احتراق گوید : سوختن ستاره آن بُوَد که با آفتاب به هم آید و این نام بهرِ آن نهادند که آفتاب را به آتش تشبیه کردند و ناپدید شدن ستاره از دیدار و اندر آمدن او به شعاع آفتاب مانند سوختن و ناچیز شدن است ( التفهیم لاوائل صناعة التنجیم ، ص 82 ) .
بود اندر منظره شه منتظر / تا ببیند آنچه بنمودند سر,شاه در کوشک کاخ منتظر بود تا آنچه را که در نهان دیده بود در عیان ببیند .
دید شخصی ، فاضلی پرمایه ای / آفتابی در میان سایه ای,شاه دید که شخصی دانا و گرانمایه ای مانند آفتابی که در میان سایه باشد ظاهر شد . – مراد از آفتاب شخصیت معنوی آن پیر ربانی است و منظور از سایه جسم و قالب ظاهری او .
می رسید از دور مانند هلال / نیست بود و هست بر شکل خیال,آن پیر ربانی از دور مانند هلال بود و بر حسب ظاهر نیست بود زیرا مقام حقیقی او از چشم عامگان مخفی بود اما بر حسب باطن وجود داشت چون خاصگان به حقیقت او واقف بودند. – خیال گرچه بر حسب ظاهر وجود ندارد ولی در باطن آدمی وجود دارد و منشا افعال و حرکات آدمیان گردد . پس وجه تشیبه آن پیر به “خیال” از آنروست که هر چه از دور نمایان شود حقیقت آن معلوم نباشد . بعضی نوشته اند که آن پیر ربانی مانند هلال هم باریک بوده و هم نورانی .
نیست وش باشد خیال اندر روان / تو جهانی بر خیالی بین روان,قوه خیال ، گویی که در روح آدمی وجود ندارد زیرا ظاهرا دیده نشود لیکن تو ببین که جهان آدمیان با همه پهناوری بر محور خیال می گردد . یعنی قوه خیال بر کل آدمیان حاکمیت دارد و در همگان تصرف می کند زیرا محرک آنان همانا امیدها و بیم های مخیل است .
بر خیالی صلحشان و جنگشان / و ز خیالی فخرشان و ننگشان,صلح و جنگ مردم مبتنی بر خیال است و همچنین فخر و ننگشان نیز از خیال نشات می گیرد . – خیال به معنی وهم و گمان و صورتی که در خواب یا بیداری به نظر رسد . شبح یا پیکری که از دور نمودار گردد و حقیقت آن معلوم نباشد و در اصطلاح حکما ، قوّه ای که وظیفه اش نگهداری صوری است که به واسطۀ حس مشترک ادراک می شود ( شرح مثنوی شریف ، ج 1 ، ص 65 ) و در اصطلاح عرفا به مرتبه ای از وجود اطلاق شود اما غالبا در مثنوی به اوهام سست و یاوه ای اطلاق می شود که گاه بر لوح اذهان سایه می افکند و زائل می گردد بی آنکه نفس الامری در خارج از ظرف ذهن داشته باشد .
آن خیالاتی که دام اولیاست / عکس مه رویان بستان خداست,ظاهرا کسی از مولانا سوال کرده که “خیال” در اولیاءالله چه نقشی دارد و آیا آنان نیز همچون عامگان اسیر و بندی خیالات اند . جواب : آن خیالاتی که اولیاءالله بدان وابستگی دارند انعکاسی است از جمال زیبارویان بوستان الهی . – نیکلسون گفته است : مه رویان یعنی صفات جمال حق که این صفات به صورت الهامی در دل اولیاءالله منعکس می شود که البته موجب ارضا و رضایت خاطر اولیاست و چه بسا دلبستگی بدین امور دام آنها گردد . بدین معنی که اگر یکی از اولیا بدین مرتبه قناعت کند و در این موقف متوقف شود قهرا امر مطلوبی نیست چه در این صورت گرفتار حجاب نورانی شده است که این البته در نزد عارفان بلند مرتبه نوعی قهر و وبال است .
آن خیالی که شه اندر خواب دید / در رخ مهمان همی آمد پدید,آن خیالی که شاه در خواب دیده بود در چهره آن مهمان غیبی نمایان شد .
شه به جای حاجبان فا پیش رفت / پیش آن مهمان غیب خویش رفت,شاه از شدت خوشحالی و سرور جلوتر از دربابانش رفت و شخصا به پیشواز آن مهمان غیبی رفت و از او استقبال کرد .
هر دو بحری آشنا آموخته / هر دو جان بی دوختن بردوخته,هر دو به راههای دریایی نیک آشنا بودند و شناگری می دانستند یعنی هر دو تن سالک دریای حقیقت بودند و این هر دو جان که بر حسب ظاهر از هم جدا بودند در عالم معنا با هم اتحاد داشتند .
گفت معشوقم تو بودستی نه آن / لیک کار از کار خیزد در جهان,شاه با رعایت ادب به مهمان غیبی خود گفت : معشوق حقیقی من تویی نه آن کنیزک . لیکن در این دنیا از یک کار ، کاری دیگر حاصل آید . – عشق شدید پادشاه به کنیزک سبب محنت رنج آور او بود که همین محنت سبب استغاثه شاه برای طلب کمک از حق بود تا آنکه حکیم الهی (عقل کلی) بر او ظاهر شد . بنابراین عشق مجازی به عشق حقیقی ارتقاء یافت .
ای مرا تو مصطفی من چون عمر / از برای خدمتت بندم کمر,ای راهبر تو برای من همانطور عزیز هستی که حضرت محمد مصطفی (ص) برای عمر عزیز بود . من به خدمت تو کمر همت بسته ام . – عمر بن خطاب خلیفه دوم از اشراف و سرشناسان قریش بود که با گرایش او به اسلام ، مسلمانان تقویت شدند .
از خدا جوئیم توفیق ادب / بی ادب محروم گشت از لطف رب,از خداوند توفیق ادب را خواهانیم زیرا که بی ادب از لطف پروردگار محروم است . – در اصطلاح اهل الله ادب چهار قسم است .   ادب شریعت – ادب خدمت – ادب حق – ادب حقیقت – مولانا در ابیات پیشین تصریح کرده که آن شاه نسبت به حکیم الهی نهایت ادب را رعایت کرد درست مانند احترامی که عمر خلیفه دوم نسبت به پیامبر (ص) قائل بود . به هر حال این بیت اشعار می دارد که سالک مبتدی باید نسبت به دلیل و پیر خود ادب را مراعات کند .
بی ادب تنها نه خود را داشت بد / بلکه آتش در همه آفاق زد,شخص بی ادب نه تنها خود را دچار بلا می کند بلکه سراسر جهان را در آتش فتنه خود می سوزاند .
مائده از آسمان در می رسید / بی صُداع و بی فروخت و بی خرید,رزق و روزی الهی بی هیچ رنج و زحمت و داد و ستدی از آسمان بر قوم موسی ( ع ) فرو می بارید . – در آیه 57 سوره بقره آمده است : و ابر را بر شما ( بنی اسرائیل ) سایه افکندیم و من و سلوی را برای شما روزی کردیم و گفتیم از رزق پاکیزه ای که به شما بخشیده ایم بخورید اما آنان نه بر ما که بر خود ستم کردند . [ من = ماده ای است صمغ مانند که بر درختان نشیند و مزه ای همچون انگبین و عسل دارد . ( مجمع البیان ، ج 1 ، ص 116 ) / سلوی = پرنده ای است سپید مانند بلدرچین ( مجمع البیان ، ج 1 ، ص 116 ) ]
در میان قوم موسی چند کس / بی ادب گفتند : کو سیر و عدس ؟!,در میان قوم موسی (ع) چند نفر آدم بی ادب گفتند : پس سیر و عدس کو ؟ [ در آیه 61 سوره بقره آمده است « و یاد آرید زمانی را که شما بنی اسرائیل گفتید : ای موسی ، هرگز ما بر یک طعام نسازیم . پروردگار خویش را بخوان تا از آنچه زمین رویاند ، سبزی و خیار و گندم و عدس و پیاز ، برای ما برون آرد » ]
منقطع شد نان و خوان از آسمان / ماند رنج زرع و بیل و داسمان,آن نان و سفره آسمانی قطع شد و برای ما زحمت زراعت و شخم زدن و درویدن باقی ماند .
باز عیسی چون شفاعت کرد حق / خوان فرستاد و غنیمت بر طبق,بار دیگر که حضرت عیسای نبی شفاعت کرد حق تعالی طعام و ارزاقی برای آنان فرستاد .
باز گستاخان ادب بگذاشتند / چون گدایان زَلّه ها برداشتند,باز شوخ چشمان ادب را فرو نهادند و مانند گدایان برای ذخیره کردن ، هر یک سهمی و قسمتی از سفره رزق الهی را برداشتند . – این کار از روی حرص و طمع و عدم اعتماد به منعم ناشی می شود . گویی که اعتمادی به منعم نیست که تکرار انعام کند . زَلّه باقیمانده غذائی است که مهمان با خود برد و در صوفیه این کار مرسوم بوده .
لابه کرد عیسی ایشان را که این / دائم است و کم نگردد از زمین,حضرت عیسی ( ع ) به آنان التماس کرد که نزول این مائده از آسمان دائمی است و هرگز کاستی نگیرد ، بنابراین از نقصان و انقطاع آن بیمی نداشته باشید .
بد گمانی کردن و حرص آوری / کفر باشد پیش خوان مهتری,بد گمان شدن و آزمندی نشان دادن در برابر سفره نعمت شخصی بزرگوار ، کفر و ناسپاسی به شمار آید .
زان گدارویان نادیده ز آز / آن در رحمت بر ایشان شد فراز,در اثر حرص و سماجت آن گداهای ندید بدید ، دو باره آن در رحمت الهی بسته شد . – گدارویان به معنی کسی که در گدایی اصرار می کند و نادیده به معنی آزمند و حریص است .
ابر برناید پی منع زکات / و ز زنا افتد وبا اندر جهات,وقتی که مردم زکات ندهند ، ابر رحمت بر آسمان ظاهر نشود و بارانی نبارد و عمل زنا موجب شیوع وبا در سراسر جامعه شود . – اشاره بیت به این حدیث است : هیچ قومی از زکات دست برمداشت مگر آنکه خداوند ، باران رحمت را از ایشان بداشت .
هرچه بر تو آید از ظلمات و غم / آن ز بی باکی و گستاخی است هم,هر مصیبت و اندوهی که به تو روی آرد تماما نتیجه بی پروائی و گستاخی خود توست . – با توجه به آیه 79 سوره نسا ، مولانا عقیده دارد هر عمل و نیتی نتیجه خاص خود را دارد ولی نتیجه هر عمل الزاما همجنس عمل نیست .
هر که بی باکی کند در راه دوست / ره زن مردان شد و نامرد ، اوست,هر کس در راه دوست گستاخی کند ، راهزن مردان الهی است . هم گمراه است و هم گمراه کننده و البته چنین شخصی نامرد است .
از ادب پر نور گشته این فلک / وز ادب معصوم و پاک آمد ملک,این فلک گردون به برکت ادب ، نورانی شده است و نیز به برکت ادب فرشتگان پاک و معصوم شده اند . – مراد از ادب افلاک و فرشتگان این است که آنها از ابتدای خلقت خود مطیع امر الهی بوده اند .
بد ز گستاخی ، کسوف آفتاب / شد عزازیلی ز جرات ، رد باب,کسوف آفتاب به سبب بی ادبی اوست و ابلیس نیز به سبب گستاخی ، رانده درگاه حق شده است . [ جرأت = گستاخی . ردِ باب = رانده و مردودِ درگاه حق تعالی ، ملعون ] نیکلسون می گوید : هرگاه خورشید جسارت ورزد به اینکه از مسیر معین خود انحراف یابد ، خداوند کسوف را که وسیله تادیبی است بر او وارد می آورد تا او را منضبط سازد . ( شرح مثنوی معنوی مولوی ، دفتر اول ، ص 36 ) . انقروی نیز دو وجه در توضیح مصراع اول آورده است : وجه اول اینکه ، زشتی اعمال مردمان گستاخ حتی بر خورشید نیز اثر می گذارد و آن را منکدر می سازد . وجه دوم اینکه چون خورشید در فلک چهارم ، یکه و منفرد است گاه به غرور دچار می آید . پس حق تعالی برای تنبیه خورشید ، نور آن را لحظاتی زائل می کند . ( شرح کبیر انقروی ، دفتر اول ، ص 76 ) . حکیم سبزواری می گوید : گستاخی از قمر است که در قُدام (پیش روی) خورشید می ایستد و کسوف واقع می شود . ( شرح اسرار ، ص 17 ) . عزازیل نام پیشین ابلیس است . او قبل از آنکه به عصیان و گناه افتد بدین نام خوانده می شده است .
دست بگشاد و کنارانش گرفت / همچو عشق اندر دل و جانش گرفت,شاه از طبیب الهی استقبال کرد و در هنگام دیدار با او ، دستهای خود را گشود و با اشتیاق وی را در آغوش کشید و او را مانند عشق در دل و جانش جای داد .
دست و پیشانیش بوسیدن گرفت / از مقام و راه پُرسیدن گرفت,شاه بر دست و پیشانی آن طبیب بوسه ها زد و از مقام و راه سفر او جویا شد .
پرس پرسان می کشیدش تا به صدر / گفت : گنجی یافتم آخر به صبر,شاه ضمن آنکه از مقام و راه آن طبیب الهی جویا می شد ، وی را به صدر مجلس کشید و گفت بالاخره با صبر به گنجی چون تو دست یافتم .
گفت : ای هدیه حق و دفع حرج / معنی الصبر مفتاح و الفرج,شاه خطاب به آن طبیب گفت ، ای ارمغان حق و ای رفع کننده سختی و تنگنا و ای مضداق حقیقی ” صبر کلید گشایش است ” – مصراع دوم را در شمار احادیث نبوی آورده اند .
ای شفای تو جواب هر سوال / مشکل از تو حل شود بی قیل و قال,دیدار تو پاسخ هر سوالی است و بی چون و چرا مشکل من به دست تو حل خواهد شد .
ترجمانی هرچه ما را در دل است / دست گیری هرکه پایش در گل است,ای دانا به اسرار نهان ، هرچه در دل ما نهفته است تو بازگو کننده آنی و پای جان هر کس که در گل مادیت گیر کند توئی دستگیر او . – استاد فروزانفر گوید : همانطور که دیدار معشوق برای عاشق پاسخگوی هر سوال و گشاینده هر دشواری است ، وصول به ولی کامل و مرد خدا برای طالب همین حالت را دارد زیرا پیر تمام مطلوب مرید است چنانکه معشوق تمام آرزوی عاشق است و پس از رسیدن به مطلوب و معشوق ، مشکلی در راه نمی ماند  .
مرحبا یا مجتبی یا مرتضی / ان تغب جاءالقضا ضاق الفضا,ای یار گزین و پسندیده ، خوش آمدی . اگر تو غایب شوی قضا آید و فضا تنگ شود . ( مرحبا مرحبا گفتن از سنن طریقت است )
اَنتَ مَولَی القَومِ مَن لا یَشتَهی / قَد رَدی کلّا لَئن لَم یَنتَهِ,توئی سرور قوم سالکان و هرکس که تو را نخواهد و از این اعراض دست برندارد براستی که تباه خواهد شد .
بود بازرگان و ، او را طوطیی / در قفص محبوس ، زیبا طوطیی,بازرگانی یک طوطی زیبا داشت و آن طوطی در قفس زندانی شده بود .
چونکه بازرگان ، سفر را ساز کرد / سوی هندستان شدن آغاز کرد,همینکه بازرگان وسایل سفر را آماده کرد و در تدارک کوچیدن سوی هندوستان بود . ( ساز کرد = قصد کرد )
هر غلام و هر کنیزک را ز جود / گفت : بهر تو چه آرم ؟ گوی زود,از روی بخشندگی و سخاوت به یکایک غلامان و کنیزان خود گفت : زود بگو ببینم از سفر هندوستان چه ارمغانی برایت بیاورم ؟
هر یکی از وی مرادی خواست کرد / جمله را وعده بداد آن نیک مرد,هر یک از آنان چیزی درخواست کرد و آن بازرگان نیکو خصال به همه آنان وعده داد . ( خواست کرد = تقاضا نمود ، درخواست کرد )
گفت طوطی را چه خواهی ارمغان ؟ / کارمت از خِطّه هندوستان,بازرگان به طوطی خود نیز گفت : تو چه ارمغانی میخواهی تا از سرزمین هندوستان برایت بیاورم ؟ ( خطه = سرزمین )
گفت آن طوطی که آنجا طوطیان / چون ببینی ، کن ز حال من بیان,طوطی در پاسخ بازرگان گفت : هر گاه طوطیان همنوع مرا در هندوستان دیدی . آنان را از حال من با خبر کن .
کان فلان طوطی که مشتاق شماست / از قضای آسمان ، در حبس ماست,بگو آن طوطی که اشتیاق فراوانی دارد که با شما دیدار کند به حکم تقدیر در قفس ما زندانی شده است .
بر شما کرد او سلام و داد خواست / وز شما چاره و رهِ اِرشاد خواست,آن طوطی برای شما سلام فرستاد و از شما دادخواهی کرد و گفت : برای رهایی از قفس منتظر راهنمایی شما هستم . ( دادخواست = تظلّم خواهی کرد ، دادخواهی کرد )
گفت می شاید که من در اشتیاق / جان دهم اینجا ، بمیرم از فراق ؟,طوطی به بازرگان گفت : به آن طوطیان بگو : آیا شایسته است که من در شوق دیدار شما جان بسپارم و در این قفس از غم فراق شما بمیرم ؟
این روا باشد که من در بند ِ سخت / گه شما بر سبزه ، گاهی بر درخت ؟,آیا این سزاوار است که من سخت در اسارت باشم و شما آزادانه گاهی بر سبزه زار گردش کنید و گاه بر سر درخت بنشینید .
این چنین باشد وفای دوستان / من در این حبس و شما در گُلسِتان ؟,آیا این است وفای شما دوستان که راضی بشوید من در این قفس زندانی باشم و شما در گلزار بگردید ؟
یاد آرید ای مِهان ، زین مُرغِ زار / یک صَبوحی در میانِ مَرغزار,ای بزرگان ، آنگاه که در میان گلزار از باده طرب سرخوش هستید . این مرغ ناتوان و زار را یاد آرید .
یاد یاران ، یار را میمون بُوَد / خاص کان لیلی و این مجنون بُوَد,زیرا یاد کردن یاران برای دوست ، فرخنده و مبارک است . به ویژه آنکه یارِ یاد شده لیلی باشد و یاِ یاد کننده مجنون .
ای حریفانِ بُتِ موزونِ خود / من قَدَح ها می خورم پُر خونِ خود,ای یارانی که با معشوقکانِ خوش اندام خود به سر برید . من در عالم فراق و هجران ، قدح های پر خون در می گشم . [ مولانا پیغام درد آلود طوطی قفس نشین را چنان با سوز و حرارت بیان می کند که دل هر شنونده ای از جا کنده می شود و به انفعال دچار می آید و از همین جاست که پیل مولانا یاد هندوستان شمس و فراق او می کند . قدح = کاسه بزرگ ]
یک قدح مَی نوش کن بر یادِ من / گر همی خواهی که بِدهی دادِ من,اگر می خواهید به فریاد من برسید . قدحی به یاد من درآشامید .
یا به یادِ این فتادۀ خاک بیز / چونکه خوردی ، جُرعه یی بر خاک ریز,یا به یاد این درمانده غریب ، هر گاه باده ای نوشیدید . جرعه ای از آن را روی خاک بیافشانید . [ خاک بیز = در لغت به معنی کسی است که خاک کوچه ها و بازارها را جاروب می کند . اما در اینجا کنایه از کسی است که ناتوان و بی کس باشد . همچنین از قدیم در میان میخواران رسم بر این بوده است که ته نشست و دُردِ جام خود را بر زمین می افشاندند تا با این کار ، دوستان و غایبان را یاد کرده باشند . از اینرو شعرای ایرانی و عرب ، این مضمون را در اشعار خود بسیار آورده اند . چنانکه حافظ گوید :  اگر شراب خوردی جرعه ای فشان بر خاک / زآن گناه که نفعی رسد به غیر ، چه باک همانطور که گفته آمد . مولانا ضمن آنکه پیغام غریبانه طوطی را بیان می دارد . از فراق و غربت خود نیز حکایت می کند . ]
ای عجب آن عهد و آن سوگند کو ؟ / وعده های آن لبِ چون قند کو ؟,شگفتا آن عهد و سوگند کجا رفت ؟ و کو آن وعده هایی که از لبان شیرین گفتار شما شنیدم ؟
گر فِراقِ بنده از بَدبندگی است / چون تو با بَد ، بَدکُنی ، پس فرق چیست ؟,اگر من به واسطه بجا نیاوردن وظیفه بندگی ام . دچار این فراق گشته ام و تو بدی را با بدی عوض دهی . پس فرق میان خداوند و بنده چیست ؟ [ بِدبندگی حالت بنده ای است که به وظایف بندگی خود عمل نکند ]
ای بدی که تو کُنی در خَشم و جَنگ / با طرب تر از سماع و بانگِ چَنگ,ای معشوق حقیقی ، هر بدی و جفایی که تو به گاه خشم بر من می کنی . برای من شوق انگیزتر و دلنشین تر از استماع الحان شورانگیز و نغمات چنگ است .
ای جفایِ تو ، ز دولت ، خوبتر / وانتقامِ تو ، ز جان ، محبوبتر,ای محبوب حقیقی ، جفای تو از اقبال دنیوی و دولت ظاهری ، زیباتر است چنانکه انتقام تو از جان و حیات ، نکوتر و مرغوبتر است .
نارِ تو اینست ، نورت چون بُوَد ؟ / ماتم این ، تا خود که سورت چون بود ؟,اگر شراره قهرت اینست پس فروغ لطفت چگونه است ؟ و اگر سوگ تو اینست پس شادی و جشن تو چگونه است ؟ [ اکبر آبادی گوید : وقتی در جلوه قهر و عذاب ، چنین مهربانی کنی ، پس در صورت لطف و ثواب چه لذت ها که نمی دهی . (شرح مثنوی ولی محمد اکبرآبادی ، دفتر اول ، ص 100) ماتم = سوگ و عزا ، سور = جشن و ضیافت ]
از حلاوت ها که دارد جورِ تو / وز لطافت کس نیابد غورِ تو,قهر و جفای تو چنان پر لطف است که به وصف در نگنجد و تو چنان لطیفی که کسی نمی تواند به کُنهِ وجود تو رسد . [ لطیف از اسمای حُسنای الهی است . حکیم سبزواری گوید : حق تعالی لطیف است از آنرو که از همه تعیّنات ، مجرد است . از اینرو نمی توان کُنهِ او را درک کرد . ظرف عقول و سعۀ افهام و عقول آدمیان به قدری محدود است که حقیقت نامتعیّن او را نتوانند دریافت . (شرح الاسماء الحسنی ، ص 102) ]
نالم و ترسم که او باور کند / وز کرم آن جور را کمتر کند,از جفای او می نالم در حالیکه می ترسم آن محبوب حقیقی ، ناله هایم را باور کند یعنی ناله ام را نشان ناخشنودی ام محسوب دارد و از روی بزرگواری و مهربانی ، جور و جفای خویش را از من دریغ دارد .
عاشقم بر قهر و بر لطفش به جِد / بوالعجب ، من عاشق این هر دو ضد,براستی که من عاشق لطف و قهر آن محبوب حقیقی هستم . شگفتا که من نسبت به این هر دو ضد عشق می ورزم . یعنی هم عاشق لطف او هستم و هم عاشق قهر او . [ این ابیات جملگی ناظر بر مقام رضاست . در باب مقام رضا در شرح بیت 1574 همین بخش توضیح کامل آمده است . در عالم عاشقی این مسلم است که قهر و بلا ، محک صدق طلب و خلوص عشق است و معشوق بدین وسیله عاشق را در بوته امتحان می نهد . و چون عاشق بر بلا صابر باشد نقد وجودش آشکار شود . ]
وَالله ار زین خار ، در بُستان شوم / همچو بلبل ، زین سبب نالان شوم,به خدا سوگند ، اگر من از این خارستان به گلستان بروم . یعنی از خار بلا بگریزم و به بوستان راحتی و آسایش درآیم . مانند بلبل از اینکه از خار بلا گریخته ام و به راحتی رسیده ام . ناله و فغان سر می دهم .
این عجب بلبل که بگشاید دهان / تا خورد او خار را با گلستان,شگفتا از اینکه بلبل دهان بگشاید تا خار و گل را با هم بخورد . یعنی جفا و بلا را همچون لطف و صفا بپذیرد . [ مولانا در این ابیات از زبان آن طوطی قفس نشین ، ابتدا خود را به بلبل تشبیه کرد . اما دید که بلبل ، سست عهد و ناپایدار است زیرا بوستان را تا وقتی می خواهد که یغماجیِ خزان برآن نتاخته و زرد و خوشیده اش نکرده است . حال آنکه در ابیات پیشین خواندیم که عاشق صادق ، بر قهر و بلا مرحبا می گوید و سینه چاک به استقبال آن می رود . از اینرو تشبیه را عوض می کند و در بیت بعدی می گوید :
این چه بلبل ؟ این نهنگِ آتشی است / جمله ناخوش ها ز عشق ، او را خوشی است,این عاشق بلا کش (مولانا) دیگر چه بلبلی است ؟ این اصلا بلبل نیست بلکه نهنگی آتشین و آتش خوار است . یعنی نه تنها از قهر و جفای معشوق نمی گریزد بلکه خود را در بطن و متن جفا می افکند . او همه ناخوشی ها را عاشقانه می پذیرد و آن را خوشی و دلپذیری می شمرد .
عاشق کُل است و خود کُل است او / عاشق خویش است و عشق خویش جو,این بنده عاشق در واقع بر کُلِ عالم عشق می ورزد زیرا او به مرتبه کُل رسیده است . یعنی عاشق حقیقی ، چون از منِ جزییِ خود گذشته و به حقیقتِ حق پیوسته است دیگر به عنوان « فرد » مطرح نیست . به عبارتی دیگر ، وجودش مناسب با هستی حضرت معشوق بسط یافته بطوریکه خود را در همه چیز و همه چیز را در خود می بیند . بدین جهت بر مظاهر عالم هستی عشق می ورزد و همگان را صرف نظر از خون و نژاد و ملیت و مرام و مسلک ، دوست می دارد . او عاشق خود است اما نه خودِ شخصی ، بلکه عاشق خودِ نوعی و کُلی است یعنی عاشق همه هستی است . – ابیات اخیر ناظر بر مقام والای رضاست . رضا از مقامات عالی سالک بلکه آخرین آنهاست . سالک همینکه به برکت ریاضت و تهذیب نفس و حصول کشف و شهود از دام شرک خفی بیرون جَست و از دل و جان به آیین حنیف توحید درآمد و ابراهیم وار بر همه معبودهای آفل نفسانی و ظاهری ندایِ لااُحِبّ الآفِلِین زد به مقام رضا می رسد . و رضا ، ثمره محبت و ولایت کامل الهی است . چنین شخصی از صمیم دل معتقد می شود که در قسمت ازلی ، خطا و زللی نرفته و هر چه بر او رسد خیر محض است . عبدالرزاق کاشانی در تعریف رضا گوید : رضا عبارت است از فانی کردن اراده خود در اراده حضرت حق تعالی ، و فانی کردن صفت ، قبل از فنای ذات . و این شاق ترین امر بر عامه است زیرا فانی کردن خواست و اراده شخص ، انجام نشود با ترک بهره ها و خوشی ها ، و این امر بس دشوار است . (شرح منازل السائرین ، ص 89) – دکتر قاسم غنی گوید : در قرن سوم ، میان مشایخ صوفیه در اینکه آیا رضا را باید از جمله مقامات شمرد یا از جمله احوال ، اختلاف بوده است . فرقه مُحاسِبیّه یعنی پیروان ابوعبدالله حارث بن اسد محاسبی که غالب صوفیان خراسان تابع او بوده اند . می گفتند که رضا از جمله احوال است ولی صوفیان عراق بر خلاف عقیده حارث محاسبی ، رضا را از جمله مقامات سلوک می شمرده اند . (تاریخ تصوف در اسلام ، ص 316) .
قصه طوطی جان ، زین سان بُوَد / کو کسی ، کو محرم مرغان بُوَد ؟,داستان طوطی جان نیز نظیر ماجرای طوطی بازرگان است که در قفس ، آرزوهای خلاصی و پرواز داشت . پرنده جان نیز در آرزوی رهیدن از قفس کالبد و عروج به عوالم بالاست . ولی کجاست کسی که محرم پرندگان عرش ( انبیا و اولیاء ) باشد و برای درک راز حقیقت قابلیت و استعداد حاصل کند ؟ [ تشبیه جان و روح انسانی به انواع مرغ از قبیل طوطی ، شهباز ، طاووس و کبوتر ، مبتنی بر این عقیده است که جان جوهری است مجرّد که به سبب امر الهی یا برای فعلیت و تفصیل علوم خود که بالقوه و اجمالی است به بدن تعلق گرفته است . (شرح مثنوی شریف ، ج 2 ، ص 627) ] توضیح کامل را در شرح بیت 1524 همین دفنر بخوانید . – مولانا در این فصل جلیل به اختصار بیان می دارد که سرگذشت هبوط پرنده روح به قفس کالبد آدمی شبیه ماجرای آن طوطی قفس نشین است . همانطور که آن طوطی در قفس بازرگان بی تابی می نمود و در صدد خلاصی خود تکاپو می کرد . پرنده روح سالکان نیز هر آن برای خروج از قفس بی تابی می کند همانطور که آن طوطی با مرده نمودن خود از قفس رهید . راه رهایی از قفس کالبد نیز مرگ اختیاری است و تحقق مُوتوا قَبلَ اَن تَمُوتوا .
کو یکی مرغی ، ضعیفی بی گناه / واندرون او ، سلیمان با سپاه ؟,کجاست آن پرنده ای که  جسما ناتوان است و مرتکب معاصی نیز نمی شود ؟ در کالبد ضعیف او ، سلیمان حقیقت با همه سپاهیانش جای گرفته است . [ مرغ ضعیف و در عین حال بی گناه ، تمثیل انسان کامل است . از آنرو که بر حسب جسمانی و کالبد عنصری ، ضعیف و ناچیز است و یا در چشم ظاهربینان حقیر می آید . اما بر حسب روحی ، بسی نیرومند و والامقام است . انسان کامل معاصی مرتکب نمی شود و همواره مغلوب و مقهور تصرفات الهی است . بدینسان حقیقت با اقسام تجلّیاتش در دل او مُقام می گیرد . ]
چون بنالد زار ، بی شُکر و گِله / افتد اندر هفت گردون ، غُلغُله,همینکه آن پرنده به ظاهر حقیر و کوچک ( انسان کامل ) به ناله و نیایش پردازد . نه از روی سپاس و نه از روی شکایت ، در هفت آسمان غلغله می افتد . [ دعای انسان کامل ، قاطع و موثر است . چه او به قضا ، رضا داده است . نه از بلایی گله می کند و نه همچو سوداگران ، به گاه خوشی و نعمت ، سپاس می گوید . پس محرّک او در دعا نه جلب منفعت است و نه دفع ضرر . زیرا او عاشق مُنعِم است نه نعمت . بر خلاف آنان که خدا را برای جلب سود و دفع زیان می خواهند . فَلا تَدعوا مَعَ اللهِ اَحَداََ .
هر دَمَش ، صد نامه ، صد پیک از خدا / یاربی زو ، شصت لبیک از خدا,از جانب خداوند دمادم به نزد او صد نامه و صد پیک می رسد . او یک یاربی می گوید و در عوض از جانب خدا شصت بار لبّیک بدو می رسد .
زلّتِ او بِه ز طاعت نَزدِ حق / پیشِ کُفرَش ، جمله ایمان ها خَلَق,خطا و لغزش عاشق در نزد خدا از طاعت دیگران بهتر است و در برابر کفرش ، ایمان اهل ظاهر ، کهنه و بی ارزش است . [ این بیت مبتنی است بر قاعده « حَسَناتُ الابرار سَیّاتُ المُقَرّبین . آنچه برای نیکان ، نیکی محسوب شود . برای مقربان درگاه گناه شمرده آید » . زَلّت = لغزش    ،  خَلَلق = کهنه و مندرس ]
هر دَمی او را یکی مِعراجِ خاص / بر سَرِ تاجش نهد ، صد تاج خاص,عاشق صادق ، هر لحظه معراجی خاص دارد که هرگز از مشاهده الهی خالی نیست و خداوند بر تاج عاشق ، تاج هایی بی شمار از تاج های خاص خود بنهد . یعنی بر کمالات او می افزاید . [ معراج در این بیت مطلق پیوستگی و اتصال روحانی به حضرت حق است و این نوع معراج ، برای اولیاء و هر شخص مهذّب و وارسته ای میسّر است . چنانکه حدیث الصّلات مِعراجُ المومن بدین حقیقت تصریح دارد . اما معراجِ نبی (ص) موضوع جداگانه ای است . این موضوع از اهم موضوعات عقیدتی است که در آغاز سوره اسرا ( بنی اسرائیل ) و در آیات ابتدایی سوره نجم بدان تصریح شده است . بنابراین در اصل مسئله ، همه مسلمانان توافق دارند . ولی در تاریخ وقوع و کیفیت آن ، اختلاف نظرهایی وجود دارد . بدین قرار که آیا معراج ، جسمانی روحانی بوده یا روحانی محض ؟ در خواب بوده یا در بیداری ؟ آیا اگر معراج جسمانی بوده با همان بدن عنصری صورت گرفته یا با جسم مثالی و ملکوتی ؟ لیکن جمهور مسلمانان برآنند که معراج نبی ، جسمانی و روحانی تواماََ بوده است . مولانا معراج جسمانی را انکار نکرده ولی اعتقادش براین بوده که اهمیت و عظمت امر معراج از جهت عروج در آسمانها نیست بلکه فضیلت و اهمیت آن در حصول قرب الهی است (مولوی نامه ، ج 2 ، ص 724 تا 736) ] – گفته اند که برای انسان دو نوع عروج متصور است . یکی عروج طبیعی و دیگری عروج وضعی . عروج طبیعی با مرگ طبیعی رخ می دهد و بالاجبار همگان را شامل شود . ولی عروج وضعی ، خاص انبیا و اولیاء است که به دو صورت انجام می شود . یکی روحانی و دیگری روحانی-جسمانی تواماََ . معراج روحانی خاص اولیاء است اما معراج جسمانی-روحانی تواماََ خاص پیامبر صاحب ولایت . (شرح التعرف لمذهب التصوف ، ج 2 ، ص 571 به بعد و مجمع البحرین (ابرقوهی) ، ص 418 به بعد) .
صورتش بر خاک و جان ، بر لامکان / لامکانی فوقِ وهمِ سالکان,کالبد محسوس آن عاشق عارف ، روی زمین خاکی است در حالیکه روحش به عالم غیب متصل است . همان عالم غیبی که از وهم و گمان سالکانِ مبتدی برتر و بالاتر آمده است . [ این بیت بیان کننده معراج روحانی محض است که در توضیح بیت پیشین شرحش گذشت . اکبرآبادی گوید : بودن جانِ کامل بر لامکان ، عبارت است از استغراق او در ذات مطلق . و الّا هر جان بر حسب جوهر خود بر لامکان است . (شرح مثنوی ولی محمداکبرآبادی ، دفتر اول ، ص 103) ]
لامکانی نَی که در فهم آیدت / هر دَمی در وی ، خیالی زایدت,عالم غیبی که در بیت پیشین متذکر شدم . آن گونه عالم غیب نیست که به حیطه پندار و درک تو درآید و هر لحظ در باره آن ، خیالی در تو پدید آید . [ بعضی از ساده اندیشان خیال می کنند  که لامکان هم بالاخره برای خود ، مکانی است . حال آنکه لامکان عبارت است از عالم الهی یا عالم غیب که برتر از مکان است . این است که مولانا برای دفع این توهّم توضیح می دهد که مقصود از «لامکان» مکانی مثلا فوق فلک نهم نیست چنانچه بعضی عوام الناس چنین می پندارند . بلکه مقصود از لامکان این است که خداوند برتر از هر مکان است و در عین حال هیچ مکانی هم از او خالی نیست . به قول حضرت علی (ع) در خطبه اول نهج البلاغه ، معیت حضرت حق با اشیاء از سنخ مقارنه یا ممازجه نیست و غیریّت او از اشیاء نیز از ره مزایله و جدایی از اشیاء نیست . جانِ ولیِ کامل نیز در همه جا متجلّی است و بر جمع امکنه ، احاطه دارد . ]
بل مکان و لامکان ، در حُکمِ اوست / همچو در حُکمِ بهشتی ، چارجُو,بلکه مکان و لامکان در تحت فرمان او قرار دارد . همچنانکه چهار رود جاری در بهشت که بهشتیان را سیراب می کند . کاملا تحت تصرف و فرمان اولیاءالله قرار دارد . [ چار جُو به معنی چهار جوی آب یا چهار نهر جاری در بهشت است که وصف آن در قسمتی از آیه 15 سوره محمد آمده است ” در باغ های بهشت ، جویباری زلال و گوارا و جویباری از شیر طعم ناگشته و جویباری از باده ناب و انگبین پالوده از موم جاری است ” ] – استاد فروزانفر گوید : و اما تشبیه جان اولیاء به بهشتیان که چهار جوی بهشت در حکم ( تصرف ) آنهاست ظاهرا به مناسبت آن است که طبری در باره جوی آب بهشتی نقل می کند که آن ، خود به خود به دهان بهشتیان می رسد و تابع اراده آنهاست و یا آنکه مختارند از هر یک جوی که خواهند بنوشند زیرا آنها برای بهشتیان آفریده شده است . (شرح مثنوی شریف ، ج 2 ، ص 637) .
شرح این کوته کُن و رُخ زین بتاب / دَم مَزَن ، والله اعلَم بالصّواب,شرح این پرندگان بوستان الهی را کوتاه کن و از این مطلب در گذر . خموش باش و دم مزن که خداوند به راستی و درستی داناتر است .
باز می گردیم از این ای دوستان / سویِ مرغ و تاجر و هندوستان,ای دوستان دوباره باز می گردیم به نقل حکایت طوطی و بازرگان و سفر او به هندوستان .
مرد بازرگان پذیرفت این پیام / کو رساند سویِ جنس از وی سلام,مرد بازرگان این پیغام را از طوطی خود پذیرفت و قول داد که سلام او را به همنوعانش برساند .
چونکه تا اقصای هندُستان رسید / در بیابان ، طوطی چندی بدید,وقتی که بازرگان به دورترین نقطه هندوستان رسید . در بیابان چند طوطی را دید .
مَرکَب اِستانید پس آواز داد / آن سلام و آن امانت باز داد,بازرکان همانجا که طوطیان جمع شده بودند . مرکبش را متوقف کرد و طوطیان را صدا زد و سلام و پیغام طوطی قفس نشین را به آنها رسانید .
طوطیی زآن طوطیان ، لرزید بس / اوفتاد و مُرد و بُگسَستش نَفَس,ناگهان یکی از آن طوطیان ، سخت لرزید و بر زمین افتاد و نَفَسش بند آمد و جان سپرد .
شد پشیمان خواجه از گفتِ خبر / گفت : رفتم در هلاک جانور,بازرگان از رساندن پیغام طوطی ، پشیمان شد و از اینکه پیام آن طوطی را برای طوطیان هندوستان بازگو کرد . پشیمانی اظهار کرد و با خود گفت : حیف که باعث مرگ این حیوان شدم .
این مگر خویش است با آن طوطیک / این مگر دو جسم بود و روح ، یک ؟,بازرگان که گمان کرده بود آن طوطی واقعا مرده است . باز پیش خود گفت : عجبا ، مگر این طوطی با آن طوطی که در قفس من است خویشاوندی دارد ؟ مگر این دو طوطی ، یک روح در دو کالبد هستند ؟
این چرا کردم ؟ چرا دادم پیام ؟ / سوختم بیچاره را زین گفتِ خام,بازرگان با تاسف ادامه داد . آخر چرا این کار را کردم ؟ چرا از آن طوطی برای این طوطی پیام آوردم ؟ من با این سخن ناپخته ای که گفتم . جان عزیز او را تباه کردم و حیات او را به آتش کشیدم . [ از اینجا مولانا به گََزَندِ زبان و مَضًرّاتِ سخنان ناروا منتقل می شود و می فرماید . ]
این زبان چون سنگ و ، هم آهن وَش است / وآنچه بجهد از زبان ، چون آتش است,زبان آدمی در مَثَل به سنگ و آهن ماند و هر سخنی که از زبان بی عنان صادر شود . آتشبار است . [ همانطور که بر اثر تصادم سنگ چخماق و آهن ، اخگر تولید می شود . از حرکت زبان و تکلم اشخاص ادب ناآموخته نیز فتنه و غوغا پدید آید . ]
سنگ و آهن را مَزَن بر هم ، گِزاف / گَه ز روی نَقل و ، گَه از روی لاف,پس ای کوبنده ، سنگ و آهن را بیهوده بر هم مَزَن و زبانت را بیهوده گاهی جهت نَقلِ مسموعات یا از ره لاف زنی تکان مده .
زآنکه تاریکی است و هر سو پنبه زار / در میانِ پنبه ، چون باشد شرار ؟,زیرا این عالم به پنبه زاری تاریک ماند و اینک اندیشه کن که اگر شراره آتشی بدین پنبه زار افتد چه اتفاقی رُخ می دهد ؟ مسلما همه جا را به آتش می کشد . [ همینطور سخنان فتنه انگیز ، جهانی را به کام جنگ و ستیز اندر می سازد . چنانکه در بیت 79 همین دفتر فرماید : بی ادب تنها نه خود را داشت بد / بلکه آتش در همه آفاق زد ]
ظالم آن قومی که چشمان دوختند / زآن سخن ها ، عالمی را سوختند,ستمگرند آن کسانی که چشم بر هم می نهند و جهانی را با سخنان آتش انگیز خود می سوزانند .
عالمی را یک سخن ، ویران کند / روبَهانِ مرده را شیران کند,یک سخن فتنه انگیز جهانی را به ویرانی در می کشد و روباهان ناتوان را به شیران تبدیل می کند . یعنی خدعه گران ضعیف النفس و بزدل که شهامت همراهی با حقیقت را ندارند در سایه سخنان فتنه انگیز ، جانی می گیرند و قدرت نمایی می کنند .
جان ها در اصل ، خود عیسی دَم است / یک دَمَش زخم است و ، دیگر مَرهم است,همه جانها در اصل گوهرین خود ، خاصیّت نَفَسِ مسیحایی را دارند . یعنی مردگان را زنده می کنند و بیماران را شفا می دهند . اما وقتی جانهای لطیف اسیر نفسانیّات و مادیّات شوند . خاصیت حیات بخشی و درمان گری خود را از دست می دهند و موجب تباهی جانهای دیگر شوند و چون به حجاب نفسانیّات دچار نیایند همچو عیسی زندگی دهند و درمان کنند . [ این بیت مبتنی است بر تکرار حقیقت نوعیه انبیا و اولیاء در همه اعصار که مورد اعتقاد جمهور صوفیان و از جمله مولاناست . ]
گر حجاب از جان ها برخاستی / گفتِ هر جانی ، مسیح آساستی,پس هرگاه حجاب نفسانی از روی جانها واپس رود . سخن هر جانی مسیح آسا گردد . یعنی آن سخن ، مُرده دلان را حیات طیبه بخشد و بیماران اخلاقی و نفسانی را درمان کند و مُردگان جهل را نیز به اکسیر علم و معرفت زنده گرداند . [ حجاب در لغت به معنی پرده و پوشش آمده ولی در اصطلاح اهل الله ، هر آن چیزی است که انسان را از قرب الهی دور سازد . (کشاف اصطلاحات الفنون ، ج 1 ، ص 276) ] – حجاب بر دو نوع است . یکی حجاب ظلمانی و دیگر حجاب نورانی . حجاب ظلمانی مستقیماََ از کُنِشِ نفس امّاره پدید می آید ولی حجاب نورانی ، برای شخص ، ظاهراََ از نفس قدسی پدید می آید در حالیکه بر حسب باطن موجِدِ آن حجاب نیز شیطان و هواهای نفسانی است . چنانکه در حدیث نبوی آمده است « برای خدا ، بر سر راه سالک هفتاد هزار حجاب ظلمانی و نورانی قرار دارد » (اشعة اللمعات ، ص 89 تا 93) . آنچه که برای سالک خطرناک است حُجُب نورانی است واِلّا حُجُبِ ظلمانی کاملا شناخته شده است و پرهیز از آن میسّر . ولی آنجا که شرک و ریا به لباس طاعت و عبادت درمی آید . تشخیص آن امری دشوار است . از اینرو است که امام علی (ع) در مناجات شعبانیه گوید : « معبودا ، مرا به کمال گسستگی از خلق و پیوستگی به خود برسان و دیده قلب ما را با فروغی که بدان تو را مشاهده کنند روشن فرما تا دیده دل ما ، حجابهای نورانی را بر دَرَد » . مولانا راه برطرف کردن این حجابها را نشان داده است و رفع این حُجُب ممکن نشود الّا به مجاهدات بسیار و مجاهده ها به انواع است . اعظم مجاهدات ، آمیختن است با یارانی که روی به حق آورده اند و از این عالم اِعراض کرده اند . (فیه ما فیه ، ص 234) . شمس نیز گوید : همه حجابها یک حجاب است و جز آن یکی هیچ حجابی نیست . آن حجاب این « وجود » است . (مقالات شمس ، ص 103) و سعدالدین حمویه گوید : بدان که هیچ حجابی در راه خدای تعالی ، ماورای هوی نیست . در مُلکِ خدا هیچ کس و هیچ چیزی با خدا جز هوی مقابله نکرده است . (المصباح فی التصوف ، ص 74) .
گر سخن خواهی که گویی چون شِکَر / صبر کن از حِرص و ، این حلوا مَخَور,ای گوینده ، اگر می خواهی سخنی شیرین و دلنشین همچون شِکَر بگویی از آزمندی و طمع دست بدار و شیرینی نفسانیّات را مخور . [ منظور از حلوا حظوظ نفسانی و لذایذ دنیوی است . امام علی (ع) فرماید : « همانا شما را از دنیا بیم دهم که دنیا سبز و شیرین است » پس بی تحمل ریاضت و تهذیب نفس ، سخن موثر و صفا بخش نتوان گفت . ]
صبر باشد مُشتَهایِ زیرکان / هست حلوا ، آرزوی کودکان,صبر بر تلخی ها و ناملایمات ، خواسته و مطلوب هوشمندان است و شیرینی امیال و خواسته های سخیف ، آرزوی دل مردمان کودک صفت است . [ خردمندان حقیقی بر نفس خود لگام ریاضت و تقوی زنند و بر جاذبه های ظاهری هوی نفس صبر می کنند و اسیر آن نمی شوند . ولی مردم طفل سیرت ، همواره جویای امیال بهیمی هستند . پس همانطور که طبع کودکان متوجه شیرینی است . طبع کودک صفتان نیز متمایل به شیرینی های نفسانی است . ]
هر که صبر آرد ، گردون بَر رَوَد / هر که حلوا خورد ، واپس تر شود,هر کس صابر باشد به افلاک گام نهد یعنی صبر موجب کمال والای آدمی شود و هر کس حلوا خورَد یعنی به لذایذ حیوانی و هواهای نفسانی گراید پست تر و خوارتر گردد . [ مقام منیع فقر ، مستلزم صبر است و اگر سالک در فقر و محنت ، صبر را شعار خود نسازد از سلوکش نتیجه ای حاصل نمی آید . از اینرو صوفیه صبر را نیمه ای از ایمان بلکه تمام ایمان دانند . ] – به جا آوردن هر فریضه و ترک هر معصیت و شهوت بدون صبر میسر نیست . (تاریخ تصوف در اسلام ، ص 283) . صوفیه صبر بر نعمت را از صبر بر بلا و محنت سخت تر شمرده اند . چه طبع آدمی به گونه ای است که با سخت ترین وضعیت سازگار می شود اما همینکه در برابر وفور نعمت و موقعیت های پرجاذبۀ دنیوی قرار می گیرد زمام صبر را از کف فرو می هلد و بی عنان می رود . در قسمتی از آیه 200 سوره آل عمران آمده است « ای مومنان صبر پیشه کنید و یکدیگر را به صبر فراخوانید … » – در مورد صبر گفته اند : « بیشتر مردمان از گرانباری صبر می گریزند و به خواهش و اسباب ظاهری پناه می برند و بدان چنان تکیه می کنند که گویی خواجه و صاحب ایشان است » (اللمع فی التصوف ، ص 49) . و همچنین گفته اند : « صبر ، تحمّل نفس است بر دشواری ها و چشیدن تلخی ها و این آخر مقامهای مریدان است » (آداب المریدین ، ص 75) . و باز گفته اند : « صبر ، بیرون آمدن است به اختیار ، از حظوظ نفس به کوشش و رنج و اختیار . این از برای تربیت نفس است و فرو مردن میل های او تا که مستقیم شود بر راه پسندیده . و از آن منحرف نشود و غرض از این آنست که دل صافی شود از کدورت نفس . صبر از اهمّ مقامات سالکان است » (الاصول العشرة ، ص 71) . و گفته اند : صبر در ابتدا ترک رویت اعمال است و در انتها ، ترک دعاوی و اعتراضات . صبر ، کیمیایی است که مس وجود سالک به برکت آن به زرِ خالص بَدَل گردد » (لُبّ لُبابِ مثنوی ، ص 252) .
صاحبِ دل را ندارد آن زیان / گر خورَد او زَهرِ قاتل را عِیان,اگر صاحبدلی ، آشکارا زهری کشنده بخورد . آن زهر بدو هیچ زیانی نرساند . [ هر یک از کاملان و ناقصان مرتبه ای دارند و تا وقتی که ناقص به مرتبه کامل نرسیده نباید خود را با او قیاس کند . ] – مولانا در این بخش جلیل ، تفاوت میان سالک ناقص و سالک کامل را بیان داشته است . سالک در بدایت سلوک باید بر ریاضت و ترک امور مباح ، سخت مواظبت داشته باشد . اما وقتی به مرتبۀ گختگی و کمال نسبی رسید . بدان ریاضات و ترک امور مباح حاجتی نیست . صوفیه حالت اول را مجاهده و حالت دوم را مشاهده نامند که حاکی از وصول به اصول و شهود حقیقت است . این بخش از مثنوی مطالبی دارد که اگر به مبانی تفکر مولانا و نیز سیرۀ عملی او دقت نشود . سوء برداشت هایی را نیز در پی خواهد داشت . از آن جمله اباحه گران و لااُبالیان با استناد به متونی از این قبیل خود را مقید به ترک حرام و پرهیز از مَنهیّات شرعیه ندانند و گویند ما به مرتبه کمال رسیده ایم و زین پس تکلیف از گردنمان ساقط است . اما مولانا این مطلب را نمی خواهد بگوید زیرا یکی از ویژگی های اخلاقی مولانا تقیّد دقیق او به تکالیف شرعی بود و این دقت را تا آخرِ عمرِ خود رعایت کرد . نه تنهت بر فرائض که در نوافل نیز مواظبت داشت و هرگز فعل اباحه گران را تائید نکرد .
زآنکه صِحّت یافت واز پرهیز رَست / طالب مسکین ، میان تَب ، دَر است,زیرا که صاحبدل از امراض روحانی و اخلاقی رهیده است و به کمالِ سلامتیِ روح دست یافته است . و نیازی بدین پرهیزها ندارد ولی آن طالب نانوان و تازه راه افتاده ، هنوز دچار تَب است . یعنی همچنان دلش از بار تعلّقان دنیوی آزاد نشده است . پس بر او لازم است که تا مرتبۀ کمال پرهیز را رعایت کند . [ همانگونه که در بیت قبل گفته آمد . منظور مولانا این نیست که انجام واجبات و ترک محرمات و مَنهیّات از شخص کامل برداشته می شود ]
گفت پیغمبر که ای طالب جِری / هان مکن با هیچ مطلوبی مِری,پیامبر فرمود : ای خواستار جیره و مستمری ، بهوش باش که با هیچ مطلوب و مرادی ستیز مکنی . یعنی ای سالک مبتدی که در مرتبه طلبی ، خود را با کاملانی که به مرتبه کمال رسیده اند قیاس مکن . [ ( طالبِ جِری = خواستار جیره و مستمری ) ( مِری = ستیز و جدال ) ]
در تو نَمرودی است ، آتش در مَرو / رفت خواهی ، اوّل ابراهیم شو,زیرا در باطن تو نمرودِ نفس امّاره وجود دارد . پس نباید به آتش نفسانیات درآیی . اگر می خواهی به میان آتش روی ، نخست ابراهیم شو و آنگاه قدم بر آتش نِه . یعنی ای سالک مقیّد به نفس ، تا وقتی روحت را مانند ابراهیم خلیل از لوثِ آویزش های نفسانی پاک نکرده ای به دنیا و لواحق آن روی مکن .
چون نِه ای سبّاح و نَی دریاییی / در میفکن خویش از خودراییی,ای کسی که مقیّد به تعلقات نفسانی هستی ، حال که تو نه شناگری بلدی و نه به فن دریانوردی آشنایی داری پی خودسرانه خویش را به کام دریا میفکن . [ خود را به دریای دنیا میفکن و در لذایذ آن غرق مشو که به سلامت نرهی ]
او ز قعرِ بَحر گوهر آورد / از زیانها سود بر سَر آورد,اما منتَهیّان سلوک که از بند هوی رسته اند و فن شناگری و دریانوردی را در بحر دنیا آموخته اند . از ژرفای آن دریا ، گوهرهای معنوی صید می کنند . [ سالکین منتهی اگر در این دنیا می زیند . صیاد گوهرهای معرفت و کمال هستند ولی سالکین مبتدی باید با حزم و احتیاط حرکت کنند که مبادا از دریای دنیا ، خَزَفِ بی مقدار صید کنند ]
کاملی گر خاک گیرد ، زر شود / ناقص ار زَر بُرد ، خاکستر شود,اگر انسان کامل و سالک منتهی مثلا از زمین مشتی خاک بردارد . آن مشت خاک به طلای پربها تبدیل شود ولی انسان نالقص و سالک مبتدی اگر طلا بدست آرد . آن طلا به خاکستر تبدیل شود . [ انسان کامل هر چیز را به جای خود و برای مصلحت بکار می برد برخلاف ناقص که نه در موضع و نه برای مصلحت استعمال می کند و او خود ، مصلحت را از مفسده باز نمی شناسد و از اینرو شیخ راستین به عملی خوارمایه ، مرید را در درجات کمال انسانی پیش می برد و گاهی به نگاهی کار او را تمام می کند . در صورتیکه ناقص اگر از پیش خود و یا به دستور کسی مانند خویش ، وظایف بسیار سنگین بر عهده گیرد به جایی نمی رسد و مانند بیماری است که به سلیقه خود یا عطار سرِگذر بخواهد به علاج مرض ، اقدام کند . ]
چون قبولِ حق بُوَد آن مردِ راست / دست او در کارها ، دستِ خداست,زیرا انسان کامل ، مقبول درگاه حضرت حق تعالی است . بدین سبب در هر کاری ، دست او به منزله دستِ خداست . یعنی او واسطه اجرای مشیّت الهی است .
دستِ ناقص ، دستِ شیطان است و دیو / زآنکه اندر دام تکلیف است و ریو,اما دست انسان ناقص به منزله دست شیطان و دیو است زیرا او در دام تکلیف و حیله های نفس و شیطان است یعنی فعلا عبادات را متکلفانه انجام می دهد نه عاشقانه . و پیوسته زهد و تعبّد در او ایجاد غرور و خودبینی می کند نه رهایی از خود . ( ریو = حیله و نیرنگ )
جهل آید پیش او ، دانش شود / جهل شد علمی که در ناقص رود,اگر جهل به نزد انسان کامل آید به علم و معرفت بدل می گردد ولی علمی که به نزد انسان ناقص رود به جهل بدل گردد . [ جهلی که در ذات انسان کامل است عین دانش و معرفت است زیرا جهل او از دانش و معرفت والای او سرچشمه گرفته نه از جهل مطلق که در عوام است . زیرا عالمان و نوابغ مجهولات بسیار دارند . غایت علم ، تهذیب و تصفیه نفس از غبار خودبینی و خود پسندی است نه حفظ الفاظ و اصطلاحات علوم و کسب سمعه . چنانکه در آیه 3 سوره جمعه امده است « آنان که دانش تورات ( یا هر کتاب آسمانی دیگر ) را اندوختند ولی به حقیقت آن عمل نکردند همانند خرانی هستند که کتابی چند بر پشت حمل می کنند » بنابراین هرآنکه از اندوختن علم و حفظ الفاظی چند دچار عُجب و خود بینی شود . علم را به جهل تبدیل کرده است . ]
هر چه گیرد عِلّتی ، عِلّت شود / کفر گیرد کاملی ، ملّت شود,برای مثال ، شخص بیمار هر چه بخورد باز بر اثر خوردن آن چیز بر بیماری اش افزوده می شود و اگر انسان کاملی ، کُفر را پیشه کند . همان کُفر را به مذهب و آیین حق مبدل سازد . (ملّت = دین و آئین) –  کفر و بت پرستی ، صورت ممسوخ یکتاپرستی است . پرستش بت نیز نشان از این است که پرستش و عبودیت امری فطری است . منتهی آدمی بر اثر کژبینی به جای پرستش خالق حقیقی به سوی بت و صنم روی می کند . ولی عارف کامل بدین نکته واقف است که بت مِن حیث الحقیقه ، مبیّن رابطه بنده و خالق است . لذا بت نیز در نظر عارف به عنوان مظهر پرستش و بندگی جلوه می کند . چنانکه شیخ محمود شبستری گوید : (گلشن راز ، ص 643 تا 645) . مسلمان گر بدانستی که بت چیست ؟ / بدانستی که دین در بت پرستی است وگر مشرک ز بت آگاه گشتی/ کجا در دین خود گمراه گشتی ؟ درون هر بتی جانی است پنهان/ به زیر کفر ، ایمانی است پنهان
ای مِری کرده پیاده با سوار / سَر نخواهی بُرد ، اکنون پای دار,ای پیاده که با سوار می ستیزی . بدان که از این ستیز ، سَرَت را به سلامت نخواهی برد . [ مراد از پیاده ، مبتدی و سالک تازه راه افتاده است و مراد از سواره ، مرشد منتهی و عارف کامل است . (شرح کبیر انقروی ، ج 2 ، ص 656) ]
بود بقالی و وی را طوطیی / خوش نوایی ، سبز گویا طوطیی,در دوران پیشین بقالی بود که طوطی خوش آواز و سبز رنگی داشت و این طوطی با مردم حرف می زد .
در دکان بودی نگهبان دکان / نکته گفتی با همه سوداگران,این طوطی در واقع نگهبان دکان بود و با همه مشتریان نکته و لطیفه می گفت .
در خطاب آدمی ناطق بوی / در نوای طوطیان ، حاذق بوی,این طوطی با آدمیان حرف می زد و در نغمه سرائی طوطیان نیز بسیار ماهر بود . – در برخی از نسخه ها بعد از بیت فوق دو بیت الحاقی آمده که مضمونش این است : روزی صاحب دکان به منزلش رفته بود و طوطی مواظب دکان بود که ناگهان گربه ای برای شکار موشی داخل دکان پرید و طوطی از ترس جانش .
جست از سوی دکان ، سویی گریخت / شیشه های روغن گل را بریخت,از یک طرف دکان پرید طرف دگر و شیشه های روغن گل را روی زمین ریخت .
از سوی خانه بیامد خواجه اش / بر دکان بنشست فارغ ، خواجه وش,صاحب طوطی از سوی خانه اش به دکان آمد و فارغ و آسوده با متانت و بزرگی در آنجا نشست .
دید پر روغن دکان و و جامه چرب / بر سرش زد ، گشت طوطی کل ز ضرب,بقال دید که دکان پر از روغن شده و لباسش چرب گشته است از اینرو چنان خشمگین شد که بر سر طوطی زد و از شدت ضرب دستش طوطی کچل شد .
روزکی چندی سخن ، کوتاه کرد / مرد بقال از ندامت، آه کرد,طوطی چند روزی سخن نگفت و مرد بقال از مشاهده این وضع آه ندامت برکشید .
ریش برمی کند و می گفت : ای دریغ / کافتاب نعمتم شد زیر میغ,بقال از شدت اندوه ریش خود را می کند و می گفت افسوس که آفتاب نعمت و دولتم زیر ابر نهان شد یعنی کلام طوطی و نوای آن نعمتی بود که به زوال رفت .
دست من بشکسته بودی آن زمان / چون زدم من بر سر آن خوش زبان,ای کاش در آن وقت که طوطی خوش آوازم را زدم دستم می شکست .
هدیه ها می داد هر درویش را  / تا بیابد نطق مرغ خویش را,بقال برای آنکه طوطی به آواز و سخن باز گردد به هر درویش و بینوائی هدیه ها می داد .
بعد سه روز و سه شب ، حیران و زار / بر دکان بنشسته بد نومیدوار,پس از سپری شدن سه شبانه روز ، مرد بقال حیران و نومید و گریان بر دکان نشست .
می نمود آن مرغ را هر گون شگفت / تا که باشد اندر آید او به گفت,بقال برای آن طوطی هر گونه کار شگفت و غریب انجام می داد تا شاید طوطی را به نغمه سرائی درآورد .
جولقیی سر برهنه می گذشت / تا سر بی مو ، چو پشت طاس و طشت,روزی درویشی سر برهنه و موی سترده از آنجا می گذشت که سرش مانند پشت طاس و طشت ، صاف بود . – جولقی به دسته ای از قلندران می گفتند که به رسم این طایفه موی سر و صورت را می تراشیده و لباسی مویین و خشن از جنس جوال به تن می کردند و گاهی این لباس مرکب بوده است از پاره ها و تکه ها به رنگهای مختلف که آن را “دلق مرقع” می گفته اند . بنابراین جولقی منسوب است به جولق به معنی جوال و آن خرقه ای بوده مویین و ضخیم .
طوطی اندر گفت آمد در زمان / بانگ بر درویش زد که ، هی فلان,طوطی همینکه آن درویش بی موی را دید به سخن آمد و بر او بانگ زذ که آهای فلانی .
از چه ای کل با کلان آمیختی ؟ / تو مگر از شیشه روغن ریختی ؟,ای کچل ، برای چه تو نیز در سلک کچلان درآمده ای ؟ مگر تو هم از شیشه روغن ریختی ؟
از قیاسش خنده آمد خلق را / کو چو خود پنداشت صاحب دلق را,از اینکه طوطی ، درویش را با خود قیاس کرده بود مردم به خنده افتادند .
کار پاکان را قیاس از خود مگیر / گر چه ماند در نبشتن شیر و شیر,کار انسانهای پاک و وارسته را نباید با کار خودت مقایسه کنی اگر چه املای شیر درنده با شیر خوردنی مانند هم نوشته می شود .
جمله عالم زین سبب گمراه شد / کم کسی ز ابدال حق آگاه شد,همه مردم دنیا بدان جهت گمراه شده اند که کار انسانهای پاک و وارسته را با کار خود قیاس می کنند ، براستی که شمار اندکی از مردم از حال اولیاءالله آگاهند . – ابدال جمع بدل است و در اصطلاح صوفیه و عرفا به گروهی از اولیاءالله گفته شود که صفات زشت بشری خود را به اوصاف نیک الهی مبدل کرده اند . برخی گویند از آنرو بدان اولیاء ، ابدال گویند که اگر یکی از آنان از جایی رود . بدل خود را در آنجا می گذارد . ولی به هر حال منظور از ابدال در اینجا مطلق اولیاءالله است . مولانا می فرماید : علت گمراهی بیشتر جهانیان این است که حقیقت اولیاءالله را نشناخته اند . آنان نیز که مدعی شناختن ایشانند . دعوی بیهوده کرده اند . ابن عربی گوید : « ابدال عبارت است از ابدال سبعه ( هفت مرد ) . که یکی از آنان از محلّی می کوچد و در آنجا شخصی را در صورت خود می نهد بطوریکه کسی نمی داند که او مفقود شده است »
همسری با انبیا برداشتند / اولیا را همچو خود پنداشتند,افراد ظاهر بین و قشری مدعی برابری با پیامبران شدند و اولیای خدا را مانند خودشان تصور کردند .
گفته : اینک ما بشر ، ایشان بشر / ما و ایشان ، بسته خوابیم و خور,این ظاهر بینان گفتند : ما بشریم و اولیاءالله هم بشرند ، و ما و ایشان وابسته به خوابیدن و خوردن و نیازهای طبیعی و مقتضیات غریزی هستیم . [ در آیه 10 سوره ابراهیم آمده است « … گفتند ، شما نیستید مگر بشری همچو ما … » مصراع دوم نیز ناظر است به آیه 7 سوره فرقان « و گفتند این چه رسولی است که (همانند ما) طعام خورَد و در بازار (و معابر) راه رود »
این ندانستند ایشان از عمی / هست فرقی در میان ، بی منتها,این افراد ظاهربین بواسطه کوردلی خود این حقیقت را درک نکردند که میان آنان و انبیا و اولیا فرقی بی نهایت وجود دارد .
هر دو گون زنبور خوردند از محل / لیک شد زان نیش و زین دیگر عسل,برای مثال هر دو نوع زنبور ( زنبور عسل و معمولی ) از یک محل شیره می خورند ولی از یکی عسل بدست می آید و از یکی نیش .
هر دو گون آهو گیا خوردند و آب / زین یکی سرگین شد و زان مشک ناب,مثال دیگر ، هر دو نوع آهو ( آهوی معمولی و آهوی ختن ) گیاه می خورند و آب می نوشند ولی از یکی مدفوع حاصل می شود و از دیگری مشک معطر .
هر دو نی خوردند از یک آبخور / این یکی خالی و آن دیگر شکر,مثال دیگر ، هر دو نوع نی ( نی معمولی و نی شکر ) از یک محل آب می خورند ولی یکی خالی از شکر است و یکی پر از شکر .
صد هزاران این چنین اشباه بین / فرق شان هفتاد ساله راه بین,نظیر این مثالهائی که گفتیم صد هزار مثال دیگر پیدا می شود که میان ذات آنها فرقی بسیار به طول هفتاد سال راه است .
این خورد ، گردد پلیدی زو جدا / آن خورد گردد همه نور خدا,یکی غذا می خورد و آن غذا در او پلیدی می زاید و دیگری همان غذا را می خورد ولی یک پارچه نور الهی می شود .
این خورد ، زاید همه بخل و حسد / آن خورد ، زاید همه عشق احد,این یکی غذا می خورد و آن غذا در او صفات مذمومی نظیر بخل و حسادت پدید می آورد ولی آن یکی همان غذا را می خورد و عشق الهی را پدید می آورد .
این زمین پاک و آن ، شوره است و بد / این فرشته پاک و آن دیو است و دد,انبیا و اولیا مانند زمین پاک و حاصلخیزند و کافران مانند شوره زار . دسته اول مانند فرشته پاک اند و دسته دوم مانند دیو و جانور وحشی .
هر دو صورت گر به هم ماند ، رواست / آب تلخ و آب شیرین را صفاست,اگر ظاهر دو چیز به هم شبیه باشد مسئله مهمی نیست بلکه امری جایز است زیرا تشابه در ظاهر امری طبیعی و قهری است چنانکه آب تلخ و شیرین هردو ظاهر صاف و شفاف دارند ولی اگر چشیده شود تفاوت میان آنها آشکار گردد .
جز که صاحب ذوق که شناسد ، بیاب / او شناسد آب خوش از شوره آب,بجز شخص صاحب ذوق ( کسی که قوه ذائقه اش خوب کار میکند ) چه کسی می تواند مزه این دو آب تلخ و شیرین را متوجه شود ؟ مسلما هیچ کس ، پس جستجوی او باش ، اوست که مزه آب گوار از ناگوار را تمیز می دهد . – این بیت اشاره به این دارد که در امر سیر و سلوک باید به هادی و راهنمای صادق اقتدا کرد .
سحر را با معجزه کرده قیاس / هر دو را بر مکر پندارد اساس,ظاهر بینان سحر و معجزه را مانند هم می دانند و گمان می دارند که مبنای هر دو مکر و حیله است . سِحر = به معنی حیله و تخیّلاتِ یاوه است امّا در اصل به معنی پوشیدگی و استتار است . طبرسی گوید : سِحر ، عملی است که اسباب آن از درکِ عموم پوشیده است و عملی است وارونه نما ( مجمع البیان ، ج 1 ، ص 170 و تفسیر ابوالفتوح ، ج 1 ، ص 256 ) حاجی خلیفه نیز می گوید : سِحر ، امری پنهان و درک آن برای اکثریّتِ عقول دشوار است و آن دانشی است که در بارۀ معرفت احوالِ فلکی و اوضاع کواکب و رابطۀ آن با امور زمینی و موالیدِ ثلاثه بطور اخص بحث می کند ( کشف الضون ، ج 2 ، ص 980 و 981 ) ابن خلدون نیز در تعریف سِحر گوید : و آن آگاهی به چگونگی استعدادهایی است که نفوسِ بشری در بارۀ آنها بر عالَم عناصر تأثیر می گذارد . خواه مستقیم و بی واسطه باشد و یا بوسیلۀ یاریگری از امور آسمانی . گونۀ نخستین ، ساحری و گونۀ دوم ، طلسمات است ( مقدمه ، ج 2 ، ص 1039 ) سِحر ، تاریخی دیرینه دارد و خاصه در میان سریانیان و کلدانیان و قبطیان کشور مصر متداول بوده است . خاصیّت سِحر در ساحران مانند همۀ قوای بشری بصورت قوه و استعداد وجود دارد و برای به ظهور رساندن و فعلیّت بخشیدن به آن باید ریاضت ها کشید و کلیّه ریاضت های ساحری عبارت است از توجّه به افلاک و ستارگان و عوالِمِ عِلوی و شیاطین با انواع تعظیم وعبادت و خضوع و اظهارِ فروتنی و خاکساری است . و از اینرو ساحری ، وجهه ای بجز خدا و سجود به غیرِ اوست . و روی آوردن به غیر خدا کفر است و بدین سبب ساحری کفر به شمار آید . ( مقدمه ، ج2 ، ص 1042 و رسائل اخوان الصفا ، ج 4 ، ص 295 به بعد ) بی گمان سِحر ، در افراد و نفوس تأثیر می گذارد و این امری است که قرآن کریم بدان تصریح دارد ( آیه 102 سورۀ بقره ) و از حضرت علی (ع) روایت شده « … و سحر حق است … ( نهج البلاغه فیض الاسلام ، حکمت 392 ) یعنی سحر تأثیرش حقیقت دارد . از اینرو تعلیم و تعلّمِ سِحر شرعاََ حرام است مگر به قصد ابطال سِحر و رهاندن مسحور از شرِ ساحر . چنانکه از امام صادق (ع) مروی است که « گرۀ سِحر را بگشا ولی گرۀ سِحر مزن » معجزه = خرق عادتی است که فقط از انبیاء صادر می شود و دیگران از آوردن نظیر آن عاجز و ناتوان اند . البته اظهار معجزه منوط به اِذنِ الهی است . هر چند خوارق عادت بر خلافِ جریان معتاد طبیعی است ولی محالِ ذاتی نیست . مولانا می گوید اساسِ سِحر توجّه به نیروهای شیطانی است در حالیکه مبنای معجزه ، اذنِ رحمانی است پس میان ای دو خرق عادت تفاوت بسیار است ولی ظاهربینان هر دو را یکسان می پندارند . بنابراین بیت فوق سِحر و معجزه را تمثیلاََ ذکر کرده تا ظاهربینان را موردِ نقد قرار دهد . چرا که آنان خود را با اولیاء و کاملان یکسان مقایسه کنند .  
ساحران موسی از استیزه را / بر گرفته چون عصای او عصا,ساحران در دوران حضرت موسی (ع) از سر عناد و مجادله ، خود را مانند حضرت موسی (ع) پنداشتند و عصائی مانند عصای او بدست گرفتند .
زین عصا تا آن عصا فرقی است ژرف / زین عمل تا آن عمل راهی شگرف,میان عصای ساحران فرعونی تا عصای موسی (ع) فرقی فاحش است و کار حیله گرانه ساحران با معجزه موسی (ع) خیلی تفاوت دارد .
لعنت الله این عمل را در قفا / رحمت الله آن عمل را در وفا,کار ساحران لعنت خدا را به دنبال خود دارد و کار موسی (ع) رحمت الهی را .
کافران اندر مری بوزینه طبع / آفتی آمد درون سینه ، طبع,کافران در عناد و ستیز خود طبعی بوزینه وش دارند یعنی مخالفت هاشان تقلیدی است نه از روی تحقیق چرا که طبیعت نفسانی در نهاد آدمی آفتی بزرگ است . مری به معنی عناد و ستیز است و بوزینه طبع به معنی مانند بوزینه . – آنان بر گونه آبا و اجداد خود مشی می کنند و بر آئین موروثی هستند . ( رجوع شود به آیه 21 سوره لقمان )
هرچه مردم می کند ، بوزینه هم / آن کند کز مرد بیند دم به دم,هر کاری که انسان می کند بوزینه هم لحظه به لحظه هر چه می بیند همان را تقلید می کند .
او گمان برده که من کردم چو او / فرق را کی داند آن استیزه رو ؟,بوزینه گمان کرده که کارش مانند کار انسان است ولی آن حیوان لجوج و گستاخ چگونه ممکن است دریابد که میان این دو عمل فرقی شگرف است .
این کند از امر و ، او بهر ستیز / بر سر استیزه رویان خاک ، ریز,انبیا و اولیا به امر خداوند کار می کنند و حال آنکه مقلدان بوزینه صفت کارشان بر اساس تقلید است پس بر سر گستاخان ستیزه گر خاک بریز یعنی ترکشان کن .
آن منافق با موافق در نماز / از پی استیزه آید ، نی نیاز,این درست است منافق هم مانند مومن راستین به نماز می ایستد ولی نماز منافق از روی حق ستیزی است نه از روی اخلاص و نیاز قلبی .
در نماز و روزه و حج و زکات / با منافق ، مومنان در برد و مات,در نماز و روزه و حج و زکات ، مومنان و منافقان حالت برد و باخت دارند ، مومنان چون خلوص دارند عبادات را خالصانه انجام می دهند ولی منافقان به سبب عدم خلوص بازنده و حرمان زده هستند .
مومنان را برد باشد عاقبت / بر منافق ، مات اندر آخرت,سرانجام مومنان به رستگاری رسند ولی منافقان در آخرت زیانکار و گرفتار شوند . –  قسمتی از آیه 83 سوره قصص : نیک فرجامی از آن پرهیزگاران است و در آیه 145 سوره نسا آمده است : همانا منافقان در پست ترین مرتبه دوزخ اند و برای ایشان یاوری نیابی .
گرچه هر دو بر سر یک بازی اند / هر دو با هم مروزی و رازی اند,هر چند مومن و منافق هر دو یک عمل را پیش گرفته اند ولی هر دو نسبت به یکدیگر بسیار دور و بیگانه اند . – رازی و مروزی دو چیز دور از هم و مخالف . ظاهرا به مناسبت آنکه مرو در مشرق ایران و ری در مغرب ایران واقع است .
هر یکی سوی مقام خود رود / هر یکی بر وفق نام خود رود,سرانجام هر یک از مومن و منافق به جایگاه و مرتبه اصلی خود می رود و هر یک از آن دو مطابق حقیقت نام خود راهی را می پیماید .
مومنین خوانند ، جانش خوش شود / ور منافق گویی ، پر آتش شود,اگر به منافق ، مومن بگوئی شادمان گردد زیرا او دوست دارد که وی را بر خلاف باطن تیره اش در صف پاکدلان به شمار آرند و اگر او را منافق صدا زنند سخت خشمگین شود زیرا در اینصورت باطنش هویدا شود .
نام او محبوب از ذات وی است / نام این مبغوض از آفات وی است,محبوبیت نام مومن ناشی از حقیقت ذات اوست ، و سبب منفور شدن منافق نیز آفات بیماری روحی و نفاق اوست .
میم و واو و میم و نون تشریف نیست / لفظ مومن ، جز پی تعریف نیست,لفظ ” مومن” که از چهار حرف میم و واو و میم و نون تشکیل شده به ذات مومن شرافتی نمی بخشد بلکه لفظ “مومن” برای تعریف و توصیف ذاتی وضع شده که حقیقتا ایمان داشته باشد نه اینکه الفاظی را لقلقه لسان کند .
گر منافق خوانی اش ، این نام دون / همچو کژدم می خلد در اندرون,اگر منافق را بدین نام بخوانی ، این نام پست و حقیر قلب او را مانند عقرب نیش می زند .
گر نه این نام اشتقاق دوزخ است / پس چرا در وی مذاق دوزخ است ؟,اگر نام ” منافق ” از صفت دوزخی نفاق سرچشمه نگرفته پس چرا منافق طبعی دوزخی دارد . – مولانا و عموم عرفا بهشت و دوزخ را مکان خارجی نمی دانند بلکه آنرا تجسم اخلاق و ملکات روحی شخص می شمرند .
زشتی آن نام بد ، از حرف نیست / تلخی آن آب بحر ، از ظرف نیست,زشتی و قباحت نام ” منافق ” از حروف آن نیست همانگونه که تلخی آب دریا از کوزه ای که آب دریا را در آن می ریزند نیست بلکه از خود دریاست .
حرف ، ظرف آمد در او معنی چو آب / بحر معنی ، عنده ام الکتاب,حروف مانند ظرف است و معنی در آن مانند آب است ، یعنی همانطور که آب را در ظرف می ریزند معنی را نیز در قالب حروف می ریزند ، همانا ام الکتاب که دریای معنویات است در نزد خداوند است . [ اُمُ الکتاب = تعبیری است قرآنی که در چند آیه ذکر شده است از جمله آیه 39 سورۀ رعد « خداوند هر چه خواهد محو کند و هر چه خواهد اثبات کند و اُمُ الکتاب نزدِ اوست » . نیکلسون می گوید : ام الکتاب ، کتاب علم الهی و قضاء سابق نیز هست . این کتاب هر چیز گذشته ، حال و آینده را از ازل تا به ابد شامل است . معنی اصلی نام هایی چون مومن و منافق از علم ازلی خداوند نشات می گیرد و روح هایی که این نام ها بدان تعلق دارد مقدر و اطلاق می گردد . خداوند مومن راستین را ظرفی ساخته است از لطف و رحمت خویش و منافق را ظرفی از قهر و غضب خویش . ]
بحر تلخ و بحر شیرین در جهان / در میانشان برزخ لایبغیان,در این جهان میان دریای تلخ و شیرین سدی است نامرئی که در هم نمی آمیزند . [ دریای تلخ کنایه از کافران و دریای شیرین کنایه از مومنان است . گرچه مومن و کافر بر حسب ظاهر در کنار هم حشر و نشر می کنند ولی بر حسب باطن از هم جدا هستند و آن سد و برزخی که آنان را از هم جدا می کند حقیقت ذات آنان است . ] – مصراع دوم مقتبس است از آیه 19 و 20 سوره رحمن که می فرماید « اوست که اندر آمیزد دو دریا را اما میان آن دو دریا حائلی است که در هم نیامیزند » و هم چنین اشاره ای است به آیه 53 سوره فرقان که می فرماید « و اوست که اندر آمیزد دو دریا را ، آب این دریا زلال و گواراست و آب آن یکی تلخ و شورگین و میان این دو دریا مانع و حائلی نهاده که در هم نیامیزند » . بعضی از مفسران قرآن کریم در پی آن رفته اند که دو دریای مورد اشاره قرآن کریم را پیدا کنند و در این باب تحقیقاتی نیز شده است . بعضی گفته اند که مراد از آن حائل یا برزخ ، درجۀ غلظت آب شور و شیرین و یا وزن مخصوص که سبب می شود برای مدتی این دو نوع آب در هم نیامیزند . به هر حال مولانا آن را استعاره ای از اختلاط ظاهری و تمایز باطنی صالحان و طالحان گرفته است .
دان که این هر دو ز یک اصلی روان / بر گذر زین هر دو ، رو تا اصل آن,این حقیقت را بدان که این دو دریای تلخ و شیرین یعنی حقیقت آدمیان صالح و طالح از یک اصل سرچشمه گرفته است . تو باید از ظاهر این دو بگذری و به اصل حقیقت آنها برسی . – پس مادام که در ظواهر توقف کرده ای نمی توانی حقیقت ذات اهل کفر و ایمان را باز شناسی . جمیع صوفیه ، همه هستی را مظهر اسماء و صفات حق می دانند . از اینرو کفر را وظهر اسم مضل و ایمان را مظهر اسم هادی می شمرند .
زر قلب و زر نیکو در عیار / بی محک هرگز ندانی ز اعتبار,برای مثال عیار طلای خالص و ناخالص را نمی توانی بدون سنگ محک تعیین کنی .
هر که را در جان خدا بنهد محک / مر یقین را باز داند او ز شک,اگر خداوند در باطن کسی محک علم و عرفان را به ودیعت نهد ، چنین کسی هرگونه یقین را از شک باز خواهد شناخت .
در دهان زنده خاشاکی جهد / آنگه آرامد ، که بیرونش نهد,برای مثال اگر در دهان زنده ای خس و خاشاکی داخل شود ، مادام که آن خس و خاشاک را از دهان خود بیرون نیاورده آرام نمی گیرد .
در هزاران لقمه یک خاشاک خرد / چون درآمد ، حس زنده پی ببرد,در میان هزاران لقمه اگر فقط یک خاشاک وارد دهان شود حس آدم زنده آنرا درمی یابد . –  مولانا در چند بیت اخیر می فرماید چون حق و باطل در ظاهر  یکسان به نظر می آید از اینرو میزان و محکی لازم می آید که تمیز این دو میسر گزدد و به نظر مولانا این میزان دل پاک و زدوده از هواهای نفسانی است و سپس این حس باطنی مهذب را به دهان آدم زنده تشبیه کرده که می تواند خس و خار را در میان لقمه غذا احساس کند .
حس دنیا ، نردبان این جهان / حس دینی ، نردبان آسمان,حس دنیوی نردبان این جهان محسوس است یعنی عقل معاش و حس ظاهری و دنیوی فقط می تواند مدرکات مربوط به این جهان فرودین را دریابد ولی حس دینی مدرکات عرفانی را درمی یابد . – نیکلسون می گوید همانگونه که سلامت جسم به فعالیت حواس طبیعی وابسته است ، سلامت روح نیز به پالایش حواس روحانی وابسته است که عارف بوسیله این حواس به معرفت خدا نائل می شود .
صحت این حس ، بجویید از طبیب / صحت آن حس ، بخواهید از حبیب,سلامتی حواس ظاهری را از طبیب جسم جویا شوید ولیکن سلامتی حواس دینی و عرفانی را از خداوند طلب کنید .
صحت این حس ز معموری تن / صحت آن حس ، ز ویرانی بدن,سلامتی حواس ظاهری از سلامتی کالبد جسمانی حاصل می آید ، ولیکن سلامتی حواس دینی و عرفانی از ویرانی کالبد ، یعنی ترک هواهای نفسانی و حظوظ جسمانی .
راه جان ، مر جسم را ویران کند / بعد از آن ویرانی آبادان کند,راه جان ابتدا کالبد عنصری را ویران می کند یعنی ترک شهوات می کند و سپس آنرا آباد می کند یعنی بعد از فنای اوصاف جسمانی به مقام شهود قلبی میرسد.
کرد ویران ، خانه بهر گنج زر / وز همان گنجش کند معمورتر,بعنوان مثال ، هرگاه کسی اطلاع یابد که در خانه اش گنجی از طلا نهفته است ، ابتدا خانه اش را ویران می کند و سپس گنج را می یابد و چون بدان گنج دست یافت مجددا خانه اش را می سازد منتهی بسیار آبادتر و زیباتر از خانه پیشین .
آب را ببرید و جو را پاک کرد / بعد از آن در جو روان کرد آب خورد,مثال دیگر ، کسی که بخواهد جوی آبی را از مواد زائد پاک کند ابتدا جریان آب را به جوی قطع کرده و سپس آنرا تمیز میکند و آنگاه آب زلال را بدان روان می سازد . – این بیت به ضرورت تهذیب و تخلیه باطن اشاره دارد .
پوست را بشکافت و پیکان را کشید / پوست تازه بعد از آنش بردمید,مثال دیگر ، هنگامی که سرنیزه ای در پوست بدن فرو می رود باید پوست را شکافت و آن تیر را بیرون آورد تا پوست و گوشت تازه بروید و جراحت التیام یابد . – ریاضت و تهذیب نفس اگرچه سخت است ولی سبب می شود که تیرهای حیوانیت و شهوت از درون آدمی بیرون کشیده شود .
قلعه ویران کرد و از کافر ستد / بعد از آن برساختش صد برج و سد,مثال دیگر ، امیری از لشکر ابتدا به دژ دشمنان حمله و آن را از چنگشان بیرون می آورد و پس از تصرف صد نوع برج و بارو و حصار بر آن می سازد . – نیکلسون می گوید : جسم مانند قطعه ای است که خداوند روح و روان را با امر به دفاع از آن در برابر “کافر” یعنی در برابر نفس اماره در آن قرار داده است و در آن زمان که جسم را هوس های پلید نفسانی اشغال کند . روح باید آن را ویران سازد . مهاجمان را بیرون راند و آن را دوباره عمارت کند و غیر قابل تسخیر سازد .
کار بی چون را که کیفیت نهد ؟ / این که گفتم هم ضرورت می دهد,چه کسی می تواند کیفیتی برای کار خداوند قائل شود ؟ و تازه این حرفهائی را که زدم از روی ناچاری بود . ( فعل خداوند فاقد کیفیت است و عقل محدود بشر نمی تواند افعال الهی را شرح دهد )
گه چنین بنماید و گه ضد این / جز که حیرانی نباشد کار دین,کارهای خداوند روی قواعد معهود بشری صورت نمی گیرد از این رو گاهی بدین صورت انجام می شود و گاهی بدان صورت ، اصولا کار دین جز حیرت چیز دیگری نیست .
نی چنان حیران که پشتش سوی اوست / بل چنین حیران و غرق و مست دوست,البته منظورم از حیران شدن این نیست که شخص حیران ، از حق رخ برتابد بلکه مرادم حیرتی است که شخص حیران ، مست و مستغرق حق شود . حیرت = حالی ناگهانی که بر قلب عارفان به هنگام تامل و تفکر درآید و آنان را از تامل و اندیشه بازدارد . حیرت بر دو نوع است . حیرتی که منشا آن علم و معرفت است و دوم حیرتی که منشا آن جهل و لاشعوری است . حیرت عارفان از نوع اول است .
آن یکی را روی او شد سوی دوست / و آن یکی را روی او ، خود روی اوست,آنکه حیران جمال حق است هماره متوجه حق است و روی به حضرت دوست دارد اما آنکه حیران جمال کاذب دنیاست پشت به حق دارد و رویش هماره به سوی دنیا و نفسانیات است .
روی هر یک می نگر ، می دارپاس / برکه گردی تو ز خدمت روشناس,به حقیقت و ذات حیرانان حق و حیرانان دنیا خوب درنگر ، شاید تو نیز حقیقت شناس شوی .
چون بسی ابلیس آدم روی هست / پس به هر دستی نشاید داد دست,زیرا همیشه بسیاری از مردم هستند که باطنی شیطانی و ظاهری انسانی دارند ، اینان خود را به صورت اهل حقیقت می آرایند و دعوی پیشوائی می کنند و افراد ساده لوح را به دام می افکنند ، پس روا نیست که به هر دستی ، دست بیعت و اطاعت داد .
ز آنکه صیاد آورد بانگ صفیر / تا فریبد آن مرغ را ، آن مرغ گیر,مثلا شکارچی برای صید طیور ، صدای آنها را تقلید می کند و آوائی مانند پرندگان در می آورد . – صفیر به معنی آوازی است که برای طلب مرغان کنند که شبیه آواز همان مرغ است .
بشنود آن مرغ بانگ جنس خویش / از هوا آید ، بیابد دام و نیش,وقتی که پرنده صدای همجنس خود را می شنود از هوا پائین می آید و به دام صیاد می افتد .
حرف درویشان بدزد مرد دون / تا بخواند بر سلیمی ز آن فسون,فرد فرومایه ، سخنان درویشان راستین را می دزد و آن را حفظ می کند تا برای اشخاص ساده لوح بازگوید و آنان را بدین وسیله خام و گمراه سازد .
کار مردان روشنی و گرمی است / کار دونان ، حیله و بی شرمی است,در حالی که کار مردان الهی این است که به مردم گرمی معنوی بخشند و آنان را از دل مردگی و  افسردگی  روحی برهانند ، ولی کار مدعیان ، نیرنگ بازی و بی حیائی است که الفاظی چند از اهل حقیقت اقتباس می کنند تا خود را در سلک اهل الله جا بزنند و ساده لوحان را بفریبند .
شیر پشمین از برای گد کنند / بُو مُسَیلِم را لقب ، احمد کنند,مثلا شیر پشمین ساختگی را برای گدائی بکار می برند ، یعنی برای خود ظاهری مانند شیران طریقت درست می کنند تا به مطامع دنیوی برسند . این سیاهکاران مسیلمۀ کذّاب را احمد ( ص ) لقب می دهند یعنی شخص عاطل و بی حقیقتی را حق جلوه می دهند . – در اواخر دوران حیات رسول الله (ص) یعنی در سال نهم هجری شخصی به نام مَسلَمه با گروهی از افراد قبیله یمامه به خدمت رسول خدا رسیدند و چون از محضر ایشان بازگشتند راه ارتداد پیشه خود ساختند . سپس نامه ای به حضرت رسول نوشت و مدعی پیامبری شد از اینرو پیامبر برای تخفیف شأن او ، وی را مُسَیلَمۀ کذّاب خواند . پس از وفات رسول خدا کار مرتدان بالا گرفت و تنها قبیله ثقیف و قریش به ارتداد نرفتند . او سرانجام به سال یازدهم هجری در جنگی کشته شد .
بو مسیلم را لقب کذاب ماند / مر محمد را اولوالالباب ماند,سرانجام مسیلمه به لقب کذاب یعنی بسیار دروغگو ملقب شد و حضرت محمد (ص) به لقب اولوالالباب یعنی صاحبان عقل و خرد ملقب شدند .
آن شراب حق ختامش مشک ناب / باده راختمش بود گند و عذاب,مردان الهی مانند شراب حق اند که مهرش مشک ناب است در حالیکه شراب دنیوی طعم تلخ و زننده دارد . – ختام یا مهر ، همان گلی است که دهانه شیشه شراب را با آن می پوشاند ، می گوید دهانه شیشه شراب بهشتی با مشک پوشانده می شود .
بود شاهی در جهودان ظلم ساز / دشمن عیسی و نصرانی گداز,در میان یهودیان پادشاهی بیدادگر حکومت می کرد که این پادشاه دشمن عیسی (ع) بود و نصرانیان را سخت شکنجه می کرد و می کشت .
عهد عیسی بود و نوبت ، آن او / جان موسی او و موسی ، جان او,آن دوران ، دوران عیسی (ع) بود یعنی دوره پیامبری آن حضرت برقرار بود و در حقیقت عیسی جان موسی و موسی جان عیسی بود زیرا پیامبران جملگی از یک گوهراند و هیچ فرقی میان آنان نیست . – در آیه 84 سوره آل عمران آمده است . بگو به خدا ایمان آوردیم و بدانچه بر ما فرود آمده و بدانچه بر ابراهیم و اسماعیل و اسحاق و یعقوب و اسباط فرود آمده و بدانچه بر موسی و عیسی نازل شده و بدانچه بر پیامبران نازل گشته است . ما هیچ فرقی میان آنان نگذاریم و بدان گردن نهاده ایم .
شاه احول کرد در راه خدا / آن دو دمساز خدایی را جدا,آن شاه یهودی که دچار هواهای نفسانی و اغراض شیطانی بود آن دو یار غار و رفیق طریق را از هم جدا کرد یعنی حقیقت واحد آن دو پیامبر را دو گانه پنداشت .
گفت استاد : احولی را ، کاندرآ / رو برون آر از وثاق آن شیشه را,مثال : استاد کاری به شاگرد لوچش می گوید برو از داخل آن اطاق فلان شیشه را برایم بیاور . – مولانا طبق شیوه معمول خود به تمثیل روی می آورد و می گوید : استادکاری ، شاگردی لوچ و دوبین داشت . روزی بدو می گوید : برو از آن حجره ، فلان شیشه را برایم بیاور . وقتی شاگرد به شیشه نگاه می کند آن را دو عدد شیشه می بیند و به استاد می گوید : اینجا دو عدد شیشه است ، من کدامیک را بیاورم ؟ استاد می گوید : دو شیشه در آنجا نیست بلکه فقط یک شیشه است . شاگرد به علت نقصی که در بینایی داشت همچنان بر حرف خود اصرار می ورزد . استاد می بیند که بحث فایده ای ندارد پس می گوید : حال که دو شیشه است یکی از آن دو را بشکن . وقتی که شاگرد شیشه را می شکند می بیند که دیگر هیچ شیشه ای سالم نماند . پس دانست که نقص در چشمانش بوده است . – مولانا به اقتضای این تمثیل می گوید : وقتی اغراض نفسانی بر آدمی غالب آید . دید و داوری او تغییر می یابد .
گفت احول : زآن دو شیشه من کدام / پیش تو آرم ، بکن شرح تمام,شاگرد لوچ وقتی وارد اطاق شد دید به جای یک شیشه دو شیشه وجود دارد و به استادش گفت : در اینجا دو شیشه هست من کدامیک را نزد تو بیاورم .
گفت استا : آن دو شیشه نیست ، رو / احولی بگذار و افزون بین مشو,استاد گفت : آنجا دو شیشه نیست ، برو دست از دو بینی بردار و اینقدر کثرت بین مباش .
گفت : ای استا مرا طعنه مزن /  گفت استا : زآن دو ، یک را در شکن,شاگرد گفت : ای استاد مرا مسخره مکن زیرا در اینجا دو شیشه هست نه یکی ، استاد گفت : حالا که چنین است یکی از آن دو شیشه را بشکن .
شیشه یک بود و به چشمش دو نمود / چون شکست او ، شیشه را دیگر نبود,در واقع در آنجا فقط یک شیشه بود ولی به نظر آن شاگرد لوچ دو تا می آمد و چون آن شیشه را شکست دیگر شیشه ای در میان نبود .
چون یکی بشکست ، هر دو شد ز چشم / مرد ، احول گردد از میلان وخشم,وقتی که شاگرد لوچ یکی از آن دو شیشه را شکست ، آن دیگر هم شکست ، بله ، انسان نیز بر اثر پیروی از هوی و هوس و خشم و غضب دچار کژ بینی و عدم تعادل روحی و فکری می شود .
خشم و شهوت ، مرد را احول کند / ز استقامت ، روح را مبدل کند,خشم و شهوت موجب لوچی دیده باطنی شخص می شود و در نتیجه روح را از حالت تعادل و توازن خارج می کند . یعنی هر کس که اسیر خشم و هوای نفس شود به دیده باطنی اش چنان خللی وارد آید که واقعیت را نبیند .
چون غرض آمد ، هنر پوشیده شد / صد حجاب از دل به سوی دیده شد,همینکه آدمی گرفتار اغراض نفسانی شود هنر دیگران را نمی تواند ببیند زیرا که از جانب دل او حجابهائی پدید آید و در برابر دیده گانش قرار گیرد و در نتیجه از دیدن فضائل اهل فضل محروم می گردد .
چون دهد قاضی به دل رشوت قرار / کی شناسد ظالم از مظلوم زار ؟,مثال ، وقتی که قاضی طمع رشوه داشته باشد چگونه می تواند حق ستمدیده ناتوان را از ستمکار بستاند . – نیکلسون می گوید : دلی که اراده و میل نفس و خودبینی بر او مسلط است چونان قاضی فاسد از درک حقیقت عاجز است .
شاه از حقد جهودانه چنان / گشت احول ، کالامان یارب امان,آن شاه از شدت خشم و کینه جهودوار خود چنان دیده باطنی اش لوچ شد که پرودگارا تو خود ما را از آن خوی زشت  در پناه خودت گیر .
صد هزاران مومن مظلوم کشت / که پناهم دین موسی را و پشت,آن شاه بیدادگر صدها هزار از مومنان مسیحی را بی هیچ گناهی کشت به این خیال که منم حافظ دین موسی .
او وزیری داشت گبر و عشوه ده / کو بر آب از مکر بر بستی گره,آن شاه جهود وزیری داشت بسیار فریبکار که از شدت مکاری و حیله گری به آب گره می زد یعنی کارهائی انجام می داد که در نظر دیگران محال می نمود .
گفت : ترسایان ، پناه جان کنند / دین خود را از ملک ، پنهان کنند,آن وزیر پر تزویر گفت : شاها ، عیسویان برای اینکه جانشان حفظ شود دین خود را از شاه پنهان و طوری رفتار می کنند که خیال کنی آنان عیسوی نیستند .
کم کش ایشان را که کشتن سود نیست / دین ندارد بوی ، مشک و عود نیست,شاها ، این قدر آنان را مکش که کشتار آنان هیچ سودی ندارد چرا که دین مانند عود و مشک نیست که بوئی داشته باشد و بدان وسیله پیروان دین و آئینی شناخته شوند . ( ممکن نیست به ضرب شمشیر اعتقاد را از دل مردم برانداخت )
سر ، پنهان است اندر صد غلاف / ظاهرش با تو ، چو تو ، باطن خلاف,دین و اعتقاد امری قلبی است بنابراین پوشیده داشتن آن ممکن است . ظاهرش با تو و باطنش بر توست .
شاه گفتش : پس بگو تدبیر چیست ؟ / چاره آن مکر و آن تزویر چیست ؟,شاه جهود به آن وزیر مکار گفت : پس بگو بدانم که تدبیر و چاره این امر چیست ؟ و آن مکر و تزویر چه راهی دارد ؟
تا نماند در جهان ، نصرانیی / نی هویدا دین و ، نی پنهانیی,تا بر اثر این تدبیر حتی یک نصرانی در جهان نماند ، چه آنکه دینش را آشکار کند و چه آنکه دینش را نهان دارد .
گفت : ای شه ، گوش و دستم را ببر / بینی ام بشکاف ، اندر حکم مر,وزیر مکار به شاه گفت : با فرمانی قاطع دست و گوشم را ببر و بینی ام را بشکاف . ( حکم مر به معنی فرمان قاطع است )
بعد از آن در زیر دار آور مرا / تا بخواهد یک شفاعتگر مرا,سپس مرا زیر چوبه دار بیاور بدین قصد که بر دارم زنی اما باید کسی بیاید و شفاعت مرا نزد تو کند تا بر بالای دار نروم .
بر منادی گاه کن این کار ، تو / بر سر راهی که باشد چارسو,این کار را در محلی پر رفت و آمد مثل بازار یا سر چهار راه عمومی شهر انجام بده تا همگان آنرا مشاهده کنند .
آنگهم از خود بران تا شهر دور / تا دراندازم در ایشان شر و شور,پس از اجرای این حکم مرا به شهری دور تبعید کن تا در آنجا میان عیسویان فتنه و آشوب بر پا دارم .
پس بگویم من به سر نصرانی ام / ای خدای رازدان می دانی اه,من به عیسویان می گویم که دین اصلی من نصرانی است و هم کیش شما هستم ولی این راز را نهان داشتم و ای خدای دانا به رازها و اسرار تو خود حال مرا می دانی .
شاه واقف گشت از ایمان من / وز تعصب کرد قصد جان من,شاه جهود چون دانست که من به آئین عیسویان ایمان دارم از روی تعصب و خشم آهنگ جانم کرد .
خواستم تا دین ، ز شه پنهان کنم / آنکه دین اوست ، ظاهر آن کنم,من خواستم دینم را از نظر شاه پنهان کنم و دین وی هرچه هست بدان تظاهر کنم و خود را به ظاهر یهودی نشان دهم .
شاه بویی برد از اسرار من / متهم شد پیش شه ، گفتار من,اما شاه از راز من آگاه شد و دین اصلی مرا دریافت و در نتیجه حرف من در نزد شاه بی اعتبار شد .
گفت : گفت تو چو در نان ، سوزن است / از دل من تا دل تو روزن است,شاه گفت : سخن تو مانند سوزنی است که در نان فرو رفته باشد و همانطور که زبان و دهان سوزن را در میان نان زود احساس می کنند من نیز به حیله تو واقف شدم . منظور مصراع دوم ضرب المثل “دل به دل راه دارد” می باشد .
من از آن روزن بدیدم حال تو / حال تو دیدم ، ننوشم قال تو,من از روزنه قلب خود به حقیقت حال تو واقف گشتم م از احوالت واقف گشتم و دیگر به کلامت توجه نمی کنم و فریب حرفهای تو را نمی خورم .
گر نبودی جان عیسی چاره ام / او جهودانه بکردی پاره ام,اگر دین عیسی (ع) یاری ام نمی کرد و چاره ساز من نمی شد آن شاه بیدادگر جهودوار پاره پاره ام می کرد .
بهر عیسی جان سپارم ، سر دهم / صد هزاران منتش بر خود نهم,من به خاط عیسی (ع) جان خود را خواهم باخت و سرم را در راهش خواهم داد و جان دادن در راه او را منت بی شماری بر خود می دانم .
جان دریغم نیست از عیسی ، ولیک / واقف بر علم دینش نیک نیک,من جانم را از عیسی دریغ نداشته ام ولی به علم دین او نیک آگاهی دارم بدین جهت نمی خواهم فعلا جان دهم .
حیف می آمد مرا کان دین پاک / در میان جاهلان گردد هلاک,من دریغ داشتم از اینکه دین پاک عیسی (ع) در میان نادانان تباه گردد .
شکر ایزد را و عیسی را که ما / گشته ایم آن کیش حق را رهنما,خدا و عیسی (ع) را سپاس می گزارم که ما برای این دین برحق راهنما و هادی شده ایم .
از جهود و از جهودی رسته ام / تا به زناری ، میان را بسته ام,از وقتی که مسیحی شده ام از یهودیان و آئین یهودی تبری جسته ام . – زنار رشته ای پشمین و متصل به صلیب که مسیحیان به گردن خود می آویختند و همچنین کمربندی که ذمیان نصرانی در مشرق زمین مجبور بوده اند به کمر بندند تا بدین وسیله از مسلمانان شناخته شوند . زنار لفظی یونانی است . – نیکلسون می گوید که مسیحیان قرون اولیه عادت به بستن زنار نداشتند زیرا سنت زنار بستن از زمان خلیفه ثانی (عمر) معمول گردیده است به هر حال زنار بستن تعبیری است از به آئین مسیح درآمدن .
دور دور عیسی است ای مردمان / بشنوید اسرار کیش او به جان,ای مردم ، اینک دور ، دور عیسی (ع) است اسرار دین او را با دل و جان گوش دهید .
کرد با وی شاه ، آن کاری که گفت / خلق ، اندر کار او مانده شگفت,آن شاه ستمکار به همان پیشنهاد فتنه انگیز وزیر پر تزویر عمل کرد و وزیر را به همان ترتیب شکنجه اش کرد و مردم همه از این کار شگفت زده شدند زیرا تا آن موقع دیده بودند که آن وزیر از مقربان درگاه شاه بود ولی ناگهان ورق بر ضد او برگشت .
راند او را جانب نصرانیان / کرد در دعوت ، شروع او بعد از آن,شاه پس از شکنجه وزیر خود ، او را به سوی عیسویان راند و بدان دیار تبعیدش کرد و از آن پس وزیر شروع کرد به تبلیغ دین مسیحی .
صد هزاران مرد ترسا سوی او / اندک اندک جمع شد در کوی او,صدها هزار نفر از عیسویان اندک اندک به دور او گرویدند و پیرامونش گرد آمدند .
او بیان می کرد با ایشان به راز / سر انگلیون و زنار و نماز,وزیر مخفیانه اسرار و حقایق انجیل و و زنار بستن و نماز گزاردن را برای مردم تشریح می کرد . – انگلیون به معنی انجیل است . چون مسیحیان شرقی انجیل را در قماش ابریشمین و ملون می پیچیدند از اینرو آن قماش را نیز انگلیون گفته اند . – اکبرآبادی گوید : انگلیون سه معنی دارد اول به معنی انجیل ، دوم به معنی کتاب مانی نقاش که پر از تصویر بود و سوم به معنی دیبای هفت رنگ .
او به ظاهر ، واعظ احکام بود / لیک ، در باطن صفیر و دام بود,وزیر در عیان احکام شریعت عیسی را بازگو می کرد ولی در نهان همچو صیادان دام می گسترد و صفیر وحوش بر می کشید .
بهر این بعضی صحابه از رسول / ملتمس بودند مکر نفس غول,برای همین بود که بعضی از اصحاب پیامبر (ص) از آن حضرت می خواستند که در باره چگونگی مکر و فریب نفس اماره توضیحاتی دهد . – غول به زعم عرب به شیطان یا جنسی از شیطان گفته می شود که در بیابانها و بیشه ها زندگی می کند و بر سر راه می نشیند و مسافران را از راه به بیراهه می کشد و رنگ به رنگ می شود تا آدمی را هلاک کند . – در بیت فوق نفس اماره اماره به غول تشبیه شده از اینرو که نفس اماره مانند غول می کوشد که سالکان طریق حق را به بیراهه کشد .
کو چه آمیزد ز اغراض نهان / در عبادتها و در اخلاص جان ؟,اصحاب از پیامبر (ص) سوال می کردند که نفس اماره چگونه اغراض نهانی خود را در عبادات و اخلاص قلبی مردم وارد می سازد و صفای آنرا تیره و تار می کند .
فضل طاعت را نجستندی از او / عیب ظاهر را بجستندی که کو ؟,صحابه از آن رسول بزرگوار در باره فضیلت و ثواب حاصل از انجام طاعات سوالی نمی کردند زیرا خوب می دانستند که هر طاعت و عبادتی ستوده است ولی چیزی را که نمی دانستند بازیهای نفس اماره و وارونه کاریهای ظریف آن بود که شناخت آن از هر کسی بر نمی آید . – چه بسا طاعت و عبادت با آداب خاص خود دقیقا انجام شود ولی نفس اماره در آن خللی درآورد و آن اعمال حسنه را در نزد خداوند بی قدر کند . پس شناخت خلل و غل و غش نفس ، خود به معرفت عمیق نیاز دارد زیرا نفس اماره اهل ایمان را در لباس ایمان می فریبد .
مو به مو ، ذره به ذره مکر نفس / می شناسیدند چون گل از کرفس,اصحاب رسول الله به کمک آن حضرت ، مکر و نیرنگ نفس اماره را مو به مو و ذره به ذره می شناختند . یعنی با توضیحات رسول خدا دقیقا به فتنه انگیزیهای مرموز نفس اماره واقف می شدند . و همانطور که گل را از کرفس تشخیص می دادند ریاکاریهای نفس اماره و حیله گریهای آن را از عمل خالصانه باز می شناختند .
مو شکافان صحابه هم در آن / وعظ ایشان خیره گشتندی به جان,حتی اصحاب دقیق و نکته سنج پیامبر (ص) با دقت به سخنان پند آمیز آن حضرت گوش می دادند و از شنیدن آن حیرت زده می شدند . یعنی از خطیر بودن حیله های نفس اماره مبهوت می شدند .
بعد از این خون ریز درمان ناپذیر / کاندر افتاد از بلای آن وزیر,پس از این پادشاه آدمکش علاج ناپذیر که بر اثر مبتلا شدن به مکر آن وزیر به شرارت افتاد . – شاید مراد از درمان ناپذیر این باشد که خوی زشت آن پادشاه جبار چنان در روحش رسوخ داشت که به صورت ملکه راسخه درآمده بود و امکان نداشت که روح بیمار خود را درمان کند .
یک شه دیگر ز نسل آن جهود / در هلاک قوم عیسی رو نمود,پادشاهی دیگر از نژاد آن شاه جهود در صدد نابود ساختن قوم عیسی (ع) برآمد .
گر خبر خواهی از این دیگر خروج / سوره برخوان ، والسما ذات البروج,اگر خبر خروج و ظهور دیگر شاه جهود را می خواهی بدانی باید سوره بروج را بخوانی زیرا این ماجرا در آن سوره نقل شده است . [ اشاره است به واقعه ای که در تفاسیر قرآن کریم در ذیل آیه 4 سوره بروج آمده است . ” مرگ بر صاحبان گودال های شکنجه ” ] . –  شرح واقعه : ذونواس آخرین پادشاه حمیر در یمن به آیین یهود درآمد و حمیریان نیز از او پیروی کردند و نام خود را یوسف بنهاد و سالیانی چند بر اریکه قدرت تکیه زد . تا آنکه بدو خبر دادند که در نجران (شمال یمن) هنوز بقایایی از مسیحیان مانده اند . ذونواس با لشکری جرار به سوی نجران حرکت کرد و همه مسیحیان را گرد آورد و آنان را به آیین یهود خواند ولی آنان نپذیرفتند و حتی حاضر شدند در این راه جان دهند ولی یهودی نشوند . ذونواس برای هلاکت آنان گودالی فراهم آورد و آتشی مهیب برپا ساخت . بعضی را زنده زنده در آتش افکند و بعضی را به ضرب شمشیر کشت .
سنت بد ، کز شه اول بزاد / این شه دیگر ، قدم در وی نهاد,سنت و روش ناپسندی که از شاه اول باقی مانده بود . این شاه هم در آن طریق پا گذاشت یعنی او هم در صدد قتل عام مسیحیان برآمد .
هر که او بنهاد ناخوش سنتی / سوی او نفرین رود هر ساعتی,هر کس که روش ناپسند را بنیاد نهد لحظه به لحظه آماج لعنت حق و خلق شود . [ زیرا هر ظلم و جنایتی که در نسل هلی بعدی از آن راه و رسم و قانون به مردم رسد به پای او نوشته شود ] .
نیکوان رفتند و سنت ها بماند / وز لئیمان ، ظلم و لعنت ها بماند,مردم نکوکار از این جهان فانی رحلت می کنند و می روند ولی آثار خصائل و صفات نیک آنان برجای می ماند و فرومایگان نیز از این جهان می روند ولی آثار ستمکاری آنان می ماند و دائما لعنت می شوند . [ این لعنت حتما لازم نیست به زبان باشد بلکه هر رنج و دردی که از سنت سیئه او به خلق الله می رسد .ناراحتی آنان خود به خود تبدیل به موج لعنت می شود و به روح پلید او می رسد . کما اینکه مدح و ستایش نیز الزاما به زبان نیست ] .
تا قیامت هر که جنس آن بدان / در وجود آید ، بود رویش بدان,تا قیامت هر کس که از جنس آن بدکاران بوجود آید همواره میل و توجهش به سوی آنان است . [ یعنی بدکاران نسل ها و قرون بعدی با بدکاران نسل ها و قرون پیشین اتحاد روحی و صفتی دارند و بر همان حال و سگال اهریمنی رفتار می کنند ] .
رگ رگ است این آب شیرین و آب شور / در خلائق می رود تا نفخ صور,حق و باطل ، خیر و شر مانند رگ آب شیرین و شوری است که از دل زمین بیرون آید و تا قیام قیامت در جریان است . یعنی خیر و شر و اصول و اوصاف نیک و بد در این جهان پهلو به پهلو و در برابر یکدیگر جریان دارند . نیکان ، نیکی را برمی گزینند و بدان ، بدی را اختیار می کنند . خوبان از راه و رسم نیکی و جوانمردی پیروی می کنند و بدان از روش ها و کیش های اهریمنی . [ وجه دیگر معنی : انگیزۀ خوبی و بدی در باطنِ هر انسانی وجود دارد . زیرا در جهان بینی الهی ، انسان آمیزه ای از عقل و شهوت و نزعۀ رحمانی و شیطانی است و این دو آمیزه و نزعه تا قیامت با آدمی است و هرگز از او جدا نگردد . ] – نفخ صور = در تعدادی از آیات قرآن کریم آمده است و از دلائل قیامت کبری ذکر شده است . اسرافیل در آستانه رستاخیز در صور می دمد و مردگان بر اثر آن بانگِ عظیم سر از گورها بر می دارند و در عرصه محشر حاضر می آیند . نفخ به معنی دمیدن است و صور به معنی شاخ میان تهی که در آن بدمند تا آواز از آن برآید . ملا صدرا می گوید : چون صورتهای برزخی در آن جهان آماده گردند . فتیله استعداد آنها مانند زغال برای افروختن آماده خواهد بود . اما این صورتها از آتش درونی خود افروخته می گردند و آنچه بالقوه در آنهاست با نفخه نخستین ، یکباره آشکار می شود . پس صورتهای برزخی به جانهایی که در آنها مکنون است جلوه گری می کنند و بطون خود را ظاهر می سازند . اسرافیل با نفخه اول فروغ صورتها را خموش می گرداند و با نفخه دوم همه را مانند چراغی رخشان روشن می سازد و یکباره ارواح به پا می خیزند و به بارگاه خداوند می نگرند . [ رساله عرشیه ، ص 104 و الشواهد الربوبیة ، ص 296 و 297 . ( رگ رگ = رشته آب همراه با رشته دیگر ، مجازاََ به معنی حق و باطل آمده است ) ]
نیکوان را هست میراث از خوش آب / آن جه میراث است ؟ اورثناالکتاب,مردم نیک از آب گوارای حکمت الهی انبیا و اولیا ارث می برند و آن میراث سر و حقیقت کتاب آسمانی است . – از آنجا که نیکان ، با انبیا و اولیاء اتصال معنوی و سنخیت روحی دارند می توانند به حقیقت معارف کتب آسمانی واقف شوند و این معارف ، میراث آن بزرگان است . استاد فروزانفر گوید : میراث بردن مبتنی است بر اینکه میراث بر با میراث گذار قرابت نسبی یا سببی داشته باشد و از این اصل نتیجه می گیرند که مردان حق و اولیاء ،  فرزندان و پیوستگان روحانی ومعنوی پیامبرانند و این میراث ، معرفت و احکام الهی است . مصراع دوم اشاره است به قسمتی از آیه 32 سوره فاطر که می گوید : ” سپس ما آن کتاب را برای بندگان برگزیده خود به میراث نهادیم ” .
شد نیاز طالبان ار بنگری / شعله ها از گوهر پیغمبری,اگر درست بنگری طالبان حقیقت و جویندگان معرفت به شعله هائی از گوهر نبوت نیاز دارند . [ این سوز و درد طلب که در جان طالبان حقیقت زبانه زده ، شعله آتشی است که از جان پیامبران مشتعل شده است . زیرا آنان که طالب اند با حقیقت نبوت پیوسته اند و اصل طلب و خداجویی و پژوهش حق ، پیامبران بوده اند که پیوسته روی در خدا آورده و به زاری و ابتهال تمام جویای وصول و لقای وی بوده اند ] .
شعله ها با گوهران ، گردان بود / شعله آن جانب رود هم کان بود,برای مثال زبانه آتش همیشه همراه اصل آتش است هر جا اصل آتش برود زبانه آتش هم همانجا می رود . [ این بیت تمثیلی است در بیان این مطلب که درد حقیقت طلبی و عشق معرفت خواهی از نور نبوت ناشی شده است ] .
نور روزن گرد خانه می دود / زآنکه خور ، برجی به برجی می رود,مثال دیگر ، نور آفتاب که از پنجره به درون خانه می تابد دور محوطه خانه می چرخد زیرا خورشید از برجی به برج دیگر حرکت می کند . [ خورشید وقتی از جائی به جائی حرکت می کند پرتوش همراه او حرکت می کند و تغییر جا می دهد . دوتمثیل اخیر در توضیح بیت 748 آورده شده است ] . – بُرج ، در لغت به معنی کاخ و قصر است ولی در اصطلاح نجومی عبارت است از قوسی که در منطقة البروج است و به سی درجه تقسیم شده است و حرکت ظاهری خورشید و ماه و سیارات (بجز زهره و پلوتون) در آن صورت می گیرد . دور منطقه البروج را به دوازده قسمت مساوی تقسیم کرده اند و دوازده صورت فلکی را از نقطه اعتدال بهاری بدین اسامی نامیده اند . [ حَمَل ( گوسفند )  مطابق ماه فروردین ، ثَور ( گاو )  مطابق ماه اردیبهشت ، جوزاء ( دو کودک که دست بر گردن هم دارند ) مطابق ماه خرداد ، سرطان ( خرچنگ ) مطابق ماه تیر ، اسد ( شیر ) مطابق ماه مرداد ، سنبله ( زنی با دو بال و دامن فرو هشته ) مطابق ماه شهریور ، میزان ( ترازو ) مطابق ماه مهر ، عقرب ( کژدم ) مطابق ماه آبان ، قوس ( کمان ) مطابق ماه آذر ، جَدی ( بز ماهی ) مطابق ماه دی ، دلو ( شخصی دلو به دست ) مطابق ماه بهمن و حوت ( ماهی ) مطابق ماه اسفند است .  پس مولانا می فرماید که آتش عشق و درد و طلب حقیقت که در جان سالکان است از شمس وجود انبیای عظام است ] .
هر که را با اختری پیوستگی است / مر ورا با اختر خود هم تگی است,مثال دیگر : هر کس که با ستاره ای مناسبت و پیوستگی داشته باشد ، خاصیت آن ستاره در او ظاهر می گردد و او از خاصیت ستاره اش تاثیر می پذیرد . [ مولانا در اینجا با تمثیل تاثیر کواکب بر احوال زمینیان را بیان می کند . توضیح بیشتر در ابیات بعد ] .
طالعش گر زهره باشد در طرب / میل کلی دارد و عشق و طلب,آن شخص اگر طالعش ستاره زهره باشد میل به شادی و شادمانی پیدا می کند و در صدد عشق و طلب است . [ طالع به معنی طلوع کننده ، برآینده و در اصطلاح نجومی جزوی است در منطقه البروج که در وقت مفروض در افق شرقی باشد . اگر آن وقت زمان ولادت شخصی بود به آن طالع مولود آن شخص گویند و اگر در اول سال شمسی باشد به آن طالع سال گویند . طالع ، مشهورترین واژه در نجوم احکامی است . در نجوم احکامی برای انجام هرکار ، سوای کارهای عادی و روزمره مراجعه به تقویم و یافتن طالع و اختیار وقت مناسب توصیه شده است . برای نو بُریدن ، نکاح ، سفر کردن ، زراعت ، دیدارِ پادشاه ، جلوس بر تخت ، آغازِ جنگ ، شروع به تعلیم ، سفرِ دریا ، حمام رفتن ، حجامت کردن ، مسهل خوردن ، ختنه کردن ، بَرده خریدن ، چهارپا خریدن ، اجرای قنوات ، درخت نشاندن و … در شعر فارسی براساس همین باورها ، طالع فراوان ذکر شده است . و به سعد و نحس بودن آن فراوان اشارت شده است . ( فرهنگ اصطلاحات نجومی ، ص 486 و 487 ) ] – زهره از ستاره های منظومه شمسی است . مدار آن بین عطارد و زمین است . فاصله متوسط آن از خورشید 108/27 کیلومتر و سال نوری آن 225 روز است . جرم آن 0/8 جرم زمین است . در جو زهره اکسیژن وجود ندارد .این اختر در زبان فارسی ، نام هایی از قبیل ناهید و بیدخت دارد . زهره مانند دیگر سیارات و حتی برخی از ثوابت ، مورد پرستش صابئین نیز بوده است . منجمانِ احکامی ، این ستاره را کوکب زنان و اَمرَدان و مُخَنّثان و اهل زینت و تجمل و لهو و شادی و طرب و عشق و ظرافت و سوگند دروغ نام داده اند . ( فرهنگ اصطلاحات نجومی ، ص 345 تا 347 ) .
ور بود مریخی خون ریز خو / جنگ و بهتان و خصومت جوید او ,و اگر کسی خوی مریخی داشته باشد یعنی صفت سفاکی و آدمکشی داشته باشد همواره خواهان جنگ و تهمت و نزاع است زیرا مقتضای طالعش این است [ مولانا در سه بیت اخیر به مسئله تاثیر ستارگان بر زمینیان و خلق و خوی آدمیان تصریح دارد . به عقیده منجمان پیشین هر یک از ستارگان بر روحیات جماعتی از مردم دلالت دارد و هر کس مطابق خاصیت ستاره خود زندگی اش را شکل می دهد . ابو ریحان بیرونی بحث مبسوطی در باب خوی و سرشت برج ها و خاصیت ستارگان دارد از آن جمله طبع برج ها را به گرم و سرد تقسیم می کند و سپس برج های حمل ، جوزا ، اسد ، میزان ، قوس و دلو را دارای خاصیت گرم و برج های ثور ، سرطان ، سنبله ، عقرب ، جدی و حوت را دارای خاصیت سرد می داند . او می گوید : ستارگان در طبع و خوی آدمیان اثر می گذارند مثلا زحل طبع سرد و خشک زیاد دارد و مشتری دارای گرمی و نرمی معتدل است ، مریخ طبع گرم و خشک زیاد دارد و زهره سردی و تری معتدل دارد و تری اش بیش از سردی است ] . – مریخ یا بهرام یکی از ستاره های منظومه شمسی است . مدار آن بین مدار زمین و مشتری است . فاصله متوسط مریخ از خورشید 2264 میلیون کیلومتر است و جرم آن 0/11 جرم زمین است . مریخ معروفترین ستارگان است و بی شک از نخستین سیاراتی است که بشر نخستین آن را کشف کرده است زیرا رنگ سرخ ویژه و درخشش فصلی ، آن را ستاره ای متمایز ساخته است . این ستاره در تصورات ایران ، یونان و روم ، خدای جنگ بوده است . از اینرو منجمان احکامی ، مریخ را کوکب لشکریان و امرای ظالم و دزدان و مفسدان شمرده اند . قهر ، شجاعت ، جسارت ، سفاهت ، لجاجت ، دروغ ، تهمت و ایذای مردمان را بدو نسبت داده اند .
اختران اند از برای اختران / که احتراق و نحس نبود اندر آن,به جز این ستارگان محسوس و طبیعی ، در ماورای آنها ستارگانی نامحسوس و ماورائی هستند که هیچیک از خواص طبیعت مادی را ندارند یعنی این ستارگان معنوی نه زوال می پذیرند و نه ناپدید می شوند و نه سعد و نحس دارند . – نحس به معنی شوم ، ناخجسته و نامبارک است . اهل نجوم احوال ستارگان را به سعد و نحس تقسیم کرده اند و برای هر یک نیز تاثیراتی در احوال بشر قائل شده اند . منظور از اختران نامحسوس که در ماورای این دنیا قرار دارند . جان های اولیاءالله است که از لوث مادی و عوارض دنیوی منزه است و در سدرۀ ملکوت قرار دارد و در انوار الهی مستغرق اند . عده ای از شارحان مثنوی از جمله اکبرآبادی و لاهوری و نیکلسون گفته اند که مراد از اختران ، اسماء و صفات الهیه است .
سایران در آسمانهای دگر / غیر این هفت آسمان مشتهر,این ستارگان معنوی در آسمانها و افلاک دیگر در گردش و حرکت اند که آن افلاک غیر از این هفت آسمان مشهور (مشتهر) است .
راسخان ، در تاب انوار خدا / نی به هم پیوسته ، نی از هم جدا,آن ستارگان معنوی در تابش انوار ذات الهی استوار و مستغرق اند . در آن آسمانهای لاهوتی مسئله اتصال و انفصال که از خواص فیزیکی جهان مادی است مطرح نیست .
هر که باشد طالع او آن نجوم / نفس او کفار سوزد در رجوم,هر کس بتواند به چنان کمال روحی برسد که از کمند اختران زوال پذیر برهد ، با اختران عالم معنا پیوستگی خواهد یافت و با این اتصال می تواند کافران و تبهکاران را که می خواهند به سوی آسمانها عروج کنند سنگسار (رجوم) کند و بسوزاند . [ اشاره بیت به آیه 5 سوره مُلک است که می گوید : و آسمان دنیا را بیاراستیم به چراغ هایی و آن چراغ ها را قرار دادیم تیرهایی بر اهریمنان و برای آنان کیفر دوزخ را فراهم آوردیم ] .
خشم مریخی نباشد خشم او / منقلب رو ، غالب و مغلوب خو,مرد خدا از روی هوای نفس غضبناک نمی شود که دائما حالی متغیر داشته باشد و هر چند ستمکاران خشمین ظاهرا غالب و قاهراند ولی باطنا مغلوب و مقهور هستند . زیرا آنان مغلوب نفس اماره خویش اند . [ خشم ولی خدا از نوع خشم مریخی نیست . یعنی انگیزه خشم ولی خدا مانند انگیزه خشم ستمگران بدنهاد نیست که برای ارضای امیال ددمنشانه خود به خشم می آیند ] .
نور غالب ، ایمن از نقص و غسق / در میان اصبعین نور حق,جان اولیاءالله که همچون انوار تابان است نه به کاستی دچار می آید و نه به تاریکی (غسق) گراید و این نور در میان دو انگشت (اصبعین) حضرت حق است . یعنی در عین غالب بودن ، مغلوب تصرفات الهی است و در خدا فانی است .
حق ، فشاند آن نور را بر جانها / مقبلان برداشته دامانها,حضرت حق آن نور را بطور یکسان بر همه جانها تابانده است و در افاضه انوار هیچ فرقی قائل نشده ، منتهی نیکان (مقبلان) دامن قابلیت و استعداد خود را گشوده اند و آن انوار را به جان خریده اند . [ در حدیثی آمده ” همانا خداوند ، آفریدگان را در تاریکی بیافرید . سپس بر آنان نوری ساطع کرد . هر که را این نور رسید به راه هدایت رفت و هر که را این نرسید به راه ضلالت رفت ] .
و آن نثار نور را او یافته / روی ، از غیر خدا بر تافته,مردان خدا چون به انوار حق رسیده اند از غیر او رخ برتافته اند .
هر که را دامان عشقی نا بده / ز آن نثار نور ، بی بهره شده,هر کس که دامان عشق و محبتی نداشته باشد از فیض انوار الهی بی نصیب خواهد بود . – هرچند افاضات حضرت حق بردوام است ولی شرط یافتن آن عشق و طلب است و قهرا کسی که از این دو محروم باشد مستعد دریافت انوار الهی نیست پس نباید دوام فیض الهی موجب شود که سعی و تلاش را رها کنیم .
جزوها را روی ها سوی کل است / بلبلان را عشق بازی با گل است,مثلا اجزاء به سوی کل خود میروند چنانکه بلبلان نیز طبعا علاقمند به گل و گلزار هستند .
گاو را رنگ از برون و ، مرد را / از درون جو رنگ سرخ و زرد را,مثلا گاو را از شکل و رنگ و علائم ظاهریش تشخیص می دهی که حیوان خوب و سالمی است و یا حیوان مریض و علیل . اما رنگ حقیقی انسان را باید از درونش بشناسی زیرا انسان موجودی پیچیده و چند لایه است و غالبا ظاهر خود را بر خلاف باطنش می آراید تا مقبول دیگران افتد . بنابراین حواست را جمع کن تا مبادا ابلیسان خود را در کسوت اولیاءالله درآورند و دل ساده لوحان را بربایند .
رنگ های نیک از خم صفاست / رنگ زشتان، از سیاهابه جفاست,رنگهای خوب از خم صفا حاصل می شود و رنگهای زشت از آب تیره نیرنگ و طبع ناسالم است . [ اعمال خوب از قلب پاک ناشی می شود و اعمال و آثار زشت از قلب ناپاک ] . – مولانا در دو بیت اخیر می گوید : اگر حیوانات را از روی رنگ و علائم ظاهری می شناسیم و ارزش می نهیم . انسان را نباید با حیوانات قیاس کرد زیرا اعتبار انسان به امور معنوی است . رنگ های خوب که همانا اخلاق حمیده و اوصاف جمیله است از خمخانه صفا و بیرنگی است و صفات بدکاران نیز معلول آب تیره فریب و گمراهی و بد سگالی است .
صبغة الله ، نام آن رنگ لطیف / لعنة الله بوی آن رنگ کثیف,رنگهای نیک یعنی اعمال و احوال نیک ، رنگ الهی است و هر کس خود را در معرض انوار الهی قرار دهد آن حضرت رنگ و قالب او را به رنگ ایمان و توحید در می آورد و رنگ زشت یعنی احوال و اعمال بد ، عین لعنت خداوندی است . [ صِبغة الله = رنگ خدا / متخذ است از آیه 138 سوره بقره « رنگ کردنی از خدا و کیست نکوتر از خداوند در رنگ کردن ؟ و مائیم او را پرستندگان » مفسران قرآن کریم ، صبغة الله را به توحید و اسلام و فطرت و حجت خدا تفسیر کرده اند ] .
آنچه از دریا به دریا می رود / از همانجا کامد ، آنجا می رود,هر چه از دریا سرازیر شود سرانجام به سوی دریا باز می گردد زیرا هر چیز به اصل خود باز می گردد یعنی از همانجا که آمده به همانجا نیز باز می گردد .
از سر که ، سیل های تیزرو / وز تن ما ، جان عشق آمیزرو,مثلا از سر کوه سیل های تند و خروشان با سرعت روان می شوند و همینطور از کالبد ما جانهای آکنده از عشق به سوی دریای وحدت الهی شتابان ره میپویند .
آن جهود سگ ببین چه رای کرد / پهلوی آتش بتی بر پای کرد,ببین آن جهود سگ سیرت چه تدبیری اندیشید . او در کنار آتش فروزان بتی قرار داد . [ منظور مولانا از “بت” مشخص نیست زیرا پادشاه یهود نمی تواند بت پرست باشد . نیکلسون در این مورد می گوید : ذوانوس از ملوک حمیر بوده است و ملوک حمیر به صفت کافران یا جهودان توصیف شده اند ] . 
کانکه این بت را سجود آرد برست / ور نه آرد ، در دل آتش نشست,و گفت هرکس که به این بت سجده کند از قهر آتش می رهد و الا باید در میان آتش افکنده شود .
چون سزای این بت نفس او نداد / از بت نفسش ، بتی دیگر بزاد,چون این شاه سگ سیرت آنطور که باید و شاید سزای بت نفس اش را بر مبنای اوامر و نواهی الهی نداده بود از نفس همچون بت اش بتی دیگر پدید آمد . [ هر کس نفس اماره اش را معبود خود سازد . معبودهای باطل او تکثیر شود . چنانکه از بت درونی آن شاه سفاک ، بت بیرونی پرید آمد ] .
مادر بت ها ، بت نفس شماست / زآنکه آن بت ، مار و این بت ، اژدهاست,اصل همه بت ها ، بت نفس اماره است که انسانها آن را در درون خود ساخته اند زیرا بت های بیرونی در حکم مار است و بت های درونی در حکم اژدهاست . [ غریزه حب ذات و خودخواهی قوی ترین غرایز انسانی است و همین غریزه در همه غرایز و آرزوها و شهوات پنهان و آشکار وجود دارد و حقیقت امر آن است که انسان هر چیزی را که می خواهد به حکم این غریزه می خواهد ( شرح مثنوی شریف ، ج 1 ، ص 309 ) ]
آهن و سنگ است نفس و ، بت شرار / آن شرار از آب می گیرد قرار,برای مثال ، نفس به منزله آهن و سنگ چخماق است و بت به منزله شراره ای که از برخورد سنگ چخماق و آهن پدید می آید و مسلما شراره به وسیله آب توبه و ریاضت خاموش می شود . [ در این بیت “نفس” به سنگ چخماق و آهن تشبیه شده به جهت آنکه در قدیم از زدن آن دو بر هم آتش به دست می آوردند . و بتان امیال و شهوات به شراره آتش تشبیه شده است تا ما دریابیم که ام الفساد آدمیان ، نفس است ] .
سنگ و آهن ز آب کی ساکن شود ؟ / آدمی با این دو ، کی ایمن شود ؟,مثلا سنگ و آهن چگونه ممکن است که بر اثر آب ، ساکن شوند یعنی خاصیت خود را از دست بدهند . پس انسان با بودن این دو کی می تواند ایمن گردد . [ این بیت در بیان خطیر بودن نفس است . نفس موجودی نیرومند و مکار است که حتی ریسمان توبه و ریاضت بسیاری از زهاد را نیز پاره کرده است . پس در جایی که آنان در برابر نفس سپر می اندازند وای به حال دیگران ] .
بت ، سیاهابه است اندر کوزه ایی / نفس ، مر آب سیه را چشمه ای,بت در درون وجود انسان به منزله آب سیاهی است که درون کوزه ای باشد و نفس سرچشمه اصلی این آب سیاه است یعنی منبع اصلی شهوات و امیال حیوانی و هوای نفسانی همانا نفس است .
آن بت منحوت چون سیل سیاه / نفس بتگر چشمه گر آب و را,بت تراشیده یعنی بتی که به دست کافران تراشیده و ساخته می شود در مثل مانند سیل سیاه و گل آلود است که ممکن است پس از زمانی کوتاه جریان آن قطع شود و یا تیرگی اش برطرف گردد ولی نفس اماره بتگر و بت ساز مانند چشمه ای است که لاینقطع جاری می گردد . [ امیال و شهوات مانند سیل سیاهی است که بر ما می تازد . اما نفس اماره همچون سرچشمه این سیلتاب تند و تیز است . پس سیلاب را از سرچشمه بند آور . ]
صد سبو را بشکند یک پاره سنگ / آب چشمه می زهاند بی درنگ,برای مثال ، یک پاره سنگ می تواند صد کوزه را بشکند و آب درون آن را روی زمین بریزد و تباه کند ولی آب چشمه همیشه روی زمین جاری است و چون به منبع اصلی متصل است هیچگاه عوارض خارجی نمی تواند آن را از جریان بیندازد . [  مبارزه با امیال مبارزه با معلول است زیرا منبع امیال و شهوات ، نفس اماره است پس باید نفس اماره را مهار کرد . می زهاند به معنی می زایاند است ]
بت شکستن ، سهل باشد ، نیک سهل / سهل دیدن نفس را ، جهل است ، جهل,شکستن بت تراشیده شده ظاهری ، کاری بس آسان است ولی آسان گرفتن نفس اماره و ناچیز شمردن آن بسیار نابخردانه است .
صورت نفس ار بجویی ای پسر / قصه دوزخ بخوان با هفت در,ای پسر ، اگر می خواهی صورت حقیقی نفس را بشناسی باید توصیف دوزخ را با هفت دری که دارد از قرآن کریم بخوانی و بفهمی . آری نفس انسان مانند دوزخ دارای هفت در است . [ اشاره مصراع دوم به آیه 43 و 44 سوره حجر است که می گوید : ” همانا دوزخ ، وعده گاه جملگی ایشان است . آن را هفت در است و بر هر در ، پاه ای مقسوم است مر ایشان را ” – مفسران قرآن کریم هفت در بودن دوزخ را به هفت طبقه بودن یا هفت قسمت بودن دوزخ تفسیر کرده اند و نام آنها را آورده اند . بعضی آن را عبارت از هفت خلق زشت و پست ( حرص ، شره ، حقد ، حسد ،  غضب ، شهوت ،و کبر ) دانسته اند . سلطانعلیشاه در تفسیر بیان السعادة هفت در دوزخ را عبارت می داند از ( هیولای اولی ، جسم تعلیمی ، طبع عنصری ، ماده جمادی ، ماده نباتی ، ماده حیوانی و ماده انسانی که طبقات هفتگانه زمین اند ) . به هر حال مولانا می گوید : نفس را هم شئون و اطوار مختلف است مانند دوزخ . و هر دم به شکلی و صورتی درمی آید و برای آنکه این درها بسته شود چاره ای جز کشتن نفس از طریق ریاضت و متابعت انبیا و اولیا وجود ندارد و این نکته را در ابیات بعد توضیح می دهد .
هر نفس ، مکری و در هر مکر ز آن / غرقه صد فرعون ، با فرعونیان,این نفس بتگر و بت ساز در هر لحظه و دمی می تواند مکرها و حیله ها و فریب ها بر سر راه انسان بگستراند . توانایی حیله گری نفس اماره تا بدان جاست که می تواند صدها فرعون و خیل عظیم فرعونیان را غرق کند زیرا که بسیار مکار و مقتدر است .
در خدای موسی و موسی گریز / آب ایمان را ز فرعونی ، مریز,اگر می خواهی آب ایمانت به دست فرعون نفس ریخته نشود و از شر و گزند نفس اماره خلاص شوی به خدای موسی و خود موسی ( و جمیع موسی صفتان در هر عصر و روزگار ) پناه ببر . وجه دوم معنی مصراع دوم این است ” به سبب تکبر ، آب ایمانتد را مریز ” . – حضرت موسی (ع) از پیامبران بزرگ است . نام او صد و سی بار در قرآن کریم یادشده است . سوانح حیات و رخدادهای زندگانی او بیش از دیگر پیامبران در قرآن ذکر شده است . عرف می گویند : درست است که موسی و فرعون دو فرد مشخص بوده اند ولی هر دوی آنها حقیقت نوعیه نیز دارند . بدین لحاظ حقیقت نوعیه موسی و فرعون در هستی همه افراد وجود دارد . مولانا در بیت 1253 دفتر سوم فرماید . موسی و فرعون در هستی توست / باید این دو خصم را در خویش جست .
دست را اندر احد و احمد بزن / ای برادر وا ره از بوجهل تن,ای برادر ، به خداوند یگانه و حضرت احمد (ص) متوسل شو تا از دست تن که همچون ابوجهل سرسخت و مکار است رها شوی . [ بو جهل مخفف ابوجهل به معنی پدر نادانی است . کنیه عمروبن هشام بن مغیره محزومی است . این کنیه را مسلمانان دادند . کنیه او در نزد قریشیان ابوالحکم یعنی پدر حکمت هاست . او همان کسی است که در برابر دعوت پیامبر (ص) سرسختانه دشمنی ورزید و سرانجام در سال دوم هجری در غزوه بدر کشته شد . ابوجهل در این بیت به عنوان مظهر عناد و سرسختی مطرح شده است . ]
یک زنی با طفل آورد آن جهود / پیش آن بت ، و آتش اندر شعله بود,آن شاه جهود زنی را همراه بچه اش کنار آن بت آورد در حالی که آتش زبانه می کشید .
طفل از او بستد در آتش فکند / زن بترسید و دل از ایمان بکند,شاه جهود بچه را از آن زن گرفت و در میان آتش افکند . آن زن از شراره های انبوه آتش ترسید و نزدیک بود که دست از ایمان بردارد .
خواست تا او سجده آرد پیش بت / بانگ زد آن طفل کانی لم امت,همینکه زن خواست که بر آن بت سجده آورد . کودک فریاد زد براستی که من نمرده ام . [ عاطفه مادری بسیار نیرومند است و این جاذبه در طبیعت زنان ، سرشته شده است تا بدانجا که مادر برای نجات فرزند خود به هر امری دست می زنند . ]
اندر آ مادر ! اینجا من خوشم / گر چه در صورت ، میان آتشم,کودک گفت : ای مادر به میان آتش درآی که من اینجا حالی خوش دارم هر چند که به ظاهر در میان آتش هستم . [ در اینجا هم مولانا از ظاهر حکایت مفهوم استعاری آن را القا می کند و مقام فنای عارفانه را به اذهان متبادر می سازد و پس آتش در اینجا آتش ریاضت و فنای فی الله نیز می تواند باشد . ]
چشم بند است آتش از بهر حجاب / رحمت است این سر برآورده ز جیب,آنان که در حجاب غفلت و نادانی پوشیده شده اند رحمت خدا را آتش می بینند و این آتش در واقع رحمتی است که سر از گریبان غیب برآورده و نمایان شده است
اندر آ مادر ببین برهان حق / تا ببینی عشرت خاصان حق,ای مادر به میان آتش بیا و برهان و آیت حضرت حق را تماشا کن تا بتوانی عیش و عشرت معنوی دوستداران خاص حق را ببینی .
اندر آ آب بین آتش مثال / از جهانی کاتش است آبش مثال,ای مادر در میان آتش بیا تا مشاهده کنی که این آتش ظاهرا آتش است اما باطنا آبی است زلال . یعنی از جهانی که به ظاهر مثل آب است و به باطن ، اتش است به جهانی درآ که صورتا آتش است و سیرتا آب . [ دنیای شهوات به ظاهر آب گواراست و به باطن آکنده از عذاب ، ولی ریاضت ظاهرا آتش است و باطنا آب حیات .
اندر آ اسرار ابراهیم بین / کو در آتش یافت سرو و یاسمین,ای مادر بیا و اسرار ابراهیم (ع) را مشاهده کن که چگونه در میان آتش گل و یاسمن پیدا کرد یعنی آتش بر او سرد و سازگار شد .
مرگ می دیدم گه زادن ز تو / سخت خوفم بود افتادن ز تو,ای مادر در آن هنگام که از تو زاده می شدم و از رحم تو بیرون می آمدم بسیار بیمناک بودم زیرا خیال می کردم که جهانی فراخ تر از رحم یافت نمی شود .
چون بزادم ، رستم از زندان تنگ / در جهانی خوش هوای خوبرنگ,همینکه از رحم تو زاده شدم ، از زندان تنگ خلاصی یافتم و به دنیایی زیبا درآمدم با هوایی بس دل انگیز .
من جهان را چون رحم دیدم کنون / چون در این آتش بدیدم این سکون,ای مادر ، من این جهان طبیعت را هم اکنون مانند همان رحم می بینم که برای من تنگ و تاریک بود زیرا که در میان این آتش به آرامش و سکون حقیقی رسیده ام .
اندرین آتش بدیدم عالمی / ذره ذره اندر او عیسی دمی,در میان این آتش جهانی دیدم که هر جزء آن دمی مسیحایی دارد یعنی باعث حیات و زندگی می شود . [ مولانا در چهار بیت اخیر ، مرگ را که زادن در جهانی دیگر است با زاده شدن از رحم مادر مقایسه می کند . زیرا انسان نیز به گاه مرگ از رحم تنگ و تاریک جهان محسوس می رهد و به فراخنای جهان غیب که هیچ حد و حصری ندارد وارد می شود . ( شرح مثنوی شریف ، ج 1 ، ص 313 ) . عیسی دَم = صفت مرکب است . یعنی کسی که مانند حضرت عیس (ع) دَمی و نَفسی پاک و معجزه گر دارد و مُردگان یا مُرده سیرتان را به حیاتِ طیّبه زنده می گرداند ]
نک ، جهان نیست شکل هست ذات / و آن جهان هست شکل بی ثبات,اینک این جهان پر آتش که من درون آن هستم ظاهرا نیست (زیرا شکل و خواص ماده را ندارد) ولی در واقع وجود دارد و این جهان طبیعت ظاهرا هست (زیرا حواس ظاهره ما آن را احساس می کند) ولی در واقع وجود ندارد زیرا در معرض تغییر و زوال است و صورتهای آن دوامی ندارد .
اندر آ مادر به حق مادری / بین که این آذر ندارد آذری,ای مادر تو را به حق مقام مادری قسم می دهم به میان آتش بیا و ببین که این آتش ، اصلا خاصیت آتش را ندارد .
اندر آ مادر ، که اقبال آمده ست / اندر آ مادر ، مده دولت ز دست,ای مادر درون آتش بیا که بخت به تو روی آورده است . ای مادر به آتش درآی و دولت و حشمت معنوی را از دست مده .
قدرت آن سگ بدیدی ، اندر آ / تا ببینی قدرت لطف خدا,تو قدرت آن شاه سگ سیرت را دیدی . اینک به درون آتش درآی تا قدرت لطف حضرت پروردگار را ببینی .
من ز رحمت ، می کشانم پای تو / کز طرب خود نیستم پروای تو,من از روی مهربانی پای تو را به سوی آتش می کشانم ولی به قدری در خوشی و شادی این آتش مستغرق شده ام که به سوی تو توجهی ندارم .
اندر آ و دیگران را هم بخوان / کاندر آتش شاه بنهاده ست خوان,ای مادر به درون آتش بیا و دیگران را هم به سوی آن فرا بخوان زیرا شاه جهان هستی در درون آتش ریاضت و فنای فی الله ، سفره کرم و احسانش را گسترده است . [ آنکه در میان آتش این نعمت را قرار داده در حقیقت خداوند است و نسبت دادن آن به شاه جهود ، نسبتی مجازی است . ]
اندر آیید ای مسلمانان همه / غیر این عذبی عذاب است آن همه,ای اهل ایمان جملگی به درون این آتش درآئید که به جز لذت معنوی که گوارا است ، جمله لذات حقیقتا عذابی است بس بزرگ . [ عذب به معنی شیرین و گوارا است . لذات و خوشی های معنوی پایدار است در حالی که لذات حیوانی ، فانی و رنج آور است . ضمنا در این بیت لفظ مسلمان معنی عام دارد نه خاص یعنی به پیرو دین اسلام منحصر نمی شود بلکه به معنی کسی است که قائل به توحید باشد و بر امر حق گردن نهد . چنانکه در آیات قران کریم به کرات “اسلام” به معنی مطلق اعتقاد به خداوند و انقیاد به حکم اوست . مثلا آیه 67 سوره آل عمران ، آیه 101 سوره یوسف ، آیه 132 سوره بقره و آیه 52 سوره آل عمران . ]
اندر آیید ای همه ، پروانه وار / اندرین بهره که دارد صد بهار,ای مسلمانان همگی مانند پروانه به درون آتش بروید و بیایید به سوی این بهره و نصیب که بهاران فراوانی دارد . [ عدد صد و امثال آن در اینگونه موارد علامت کثرت است نه شماره ای معین . ]
بانگ می زد در میان آن گروه / پر همی شد جان خلقان از شکوه,آن طفل صغیر در میان آن جماعت ندا در می داد چندانکه از هیبت و عظمت آن ندا جانهای مردم پر از شکوه یقین شد .
خلق ، خود را بعد از آن بی خویشتن / می فکندند اندر آتش مرد و زن,مردم از مرد و زن پس از شنیدن آن ندا بی اختیار خود را به میان آتش می افکندند .
بی موکل ، بی کشش از عشق دوست / زآنکه شیرین کردن هر تلخ ازوست,مردم بدون آنکه کسی آنان را وادار کند و یا به سوی آتش بکشاند از روی عشق حق تعالی خود را به آتش می افکندند . زیرا شیرین کردن هر امر تلخی به دست او انجام می شود .
تا چنان شد کان عوانان خلق را / منع می کردند کاتش در میا,مردم به قدری خود را بی محابا به درون آتش در می افکندند که ماموران شاه آنان را از درآمدن به آتش باز می داشتند . [ عوان به معنی سرهنگ دیوان و مامور اجرای دیوان قضا است . به احتمال قوی مخفف اعوان به معنی یاران است که اصطلاحا به مامور اجرای حکم دیوان اطلاق می شده است . ]
آن یهودی ، شد سیه رو و خجل / شد پشیمان ، زین سبب بیمار دل,سرانجام آن شاه ستمگر سرشکسته و شرمنده شد و بدین جهت پشیمان و دلتنگ شد .
کاندر ایمان ، خلق عاشق تر شدند / در فنای جسم ، صادق تر شدند,زیرا که مردم نسبت به ایمان خود علاقمندتر و گرم تر شدند و در فنای جسم و ریاضت نفس ، صداقت و خلوص بیشتری پیدا کردند .
مکر شیطان هم در او پیچید ، شکر / دیو هم خود را سیه رو دید ، شکر,خدا را شکر که مکر شیطان دامنگیر او شد یعنی حیله و خدعه اش به خود او بازگشت و خدا را شکر که شیطان هم سرشکسته و بی آبرو شد .
آنچه می مالید در روی کسان / جمع شد در چهره آن ناکس ، آن,هرچه که شاه ستمگر به روی آن یکتا پرستان عیسوی می مالید یعنی هر چه در صدد حقارت آنها می کوشید . همه آن حقارتها در چهره آن فرومایه جمع میشد .
آنکه می درید جامه خلق ، چست / شد دریده آن او ، ایشان درست,آن کسی که لباس آبروی مردم را بی درنگ از هم پاره می کرد . جامه آبرویش از هم دریده شد . [ مولانا برای بسط این مطلب حکایت  ” کژ ماندن دهان آن مرد که نام محمد (ص) به تسخر خواند ” را آورده است . ]
آن دهان کژ کرد و از تسخر بخواند / نام احمد را ، دهانش کژ بماند,آن کسی که برای مسخره کردن نام محمد (ص) دهانش را کج کرد و آن نام شریف را به تمسخر خواند ، دهانش به همان حالت کج ماند .
باز آمد کای محمد عفو کن / ای تو را الطاف علم من لدن,او نزد محمد (ص) آمد وگفت مرا ببخش . ای صاحب موهبت علم لدنی . [ علم لدنی ، علمی است که از طریق کشف و الهام حاصل آید و آنرا علم اعلی گویند . این علم مختص اهل قرب است و تنها با تعلیم و تفهیم ربانی به دست می آید نه با دلائل عقلی و نقلی . در آیه 65 سوره کهف آمده ” و او (خضر ) را از نزد خود علم بیاموختیم ” ]
من تو را افسوس می کردم ز جهل / من بدم افسوس را منسوب و اهل,این من بودم که ترا از روی نادانی مسخره (افسوس) می کردم در حالیکه این منم که در خور تمسخر بوده و هستم . [ مولا نا در ابیات بعدی از حکایت مذکور چنین نتیجه گیری می کند . ]
چون خدا خواهد که پرده کس درد / میلش اندر طعنه پاکان برد,هر گاه خداوند بخواهد پرده آبروی کسی را پاره کند . یعنی هر گاه آدمی تبهکار مستحق رسوایی گردد . خداوند در او میل و علاقه ای ایجاد می کند که به خرده گیری و عیبجوئی افراد وارسته و پاک دست زند . [ خداوند به اقتضای اسم ستار (پوشاننده معایب خلق) و حلیم (بردبار) از زشتی افراد در می گذرد و آن را بر ملا نمی کند . تا باشد که فرد خاطی به خود آید و راه ناصواب را ترک گوید و در عین حال آبرویش نیز در نزد مردم محفوظ ماند . اما چون زشتی را از حد درگذراند . خداوند پرده بدرد و رسوایش کند . یکی از طرق بی آبرو کردن گستاخان این است که آنان را به طعن پاکان انگیزد . ]
چون خدا خواهد که پوشد عیب کس / کم زند در عیب معیوبان ، نفس,هر گاه خداوند بخواهد که عیب کسی را پوشاند کاری می کند که شخص هرگز از عیب عیبناکان سخن نگوید و حرفی در طعنه آنان بر زبان نراند . [ زیرا بر اساس اصل “جواب عمل” هر که به عیب جویی و پرده دری دیگران علاقمند باشد . خود او نیز آماج عیب جویی و پرده دری دیگران قرار گیرد . پس در حق دیگران ستار باش تا خدا در حق تو ستاری کند . ]
چون خدا خواهد که مان یاری کند / میل ما را جانب زاری کند,هر گاه خداوند بخواهد که به ما یاری رساند میل و علاقه ما را به سوی تضرع و زاری کشاند . [ تضرع و زاری حاکی از وقوف شخص بر کاستی ها و نواقص خود است و قهرا وقتی که آدمی به معایب خود آگاه باشد می کوشد خود را از آن صفات دور کند و به این ترتیب مجال نمی یابد که در پوست خلق افتد بلکه قوای خود را در جهت تکمیل نفس خود صرف می کند . ]
ای خنک چشمی که آن ، گریان اوست / ای همایون دل که آن ، بریان اوست,خوشا به سعادت آن چشمی که از شوق لقای حضرت حق بگرید و خجسته باد آن دلی که از سوز و عشق حق تفتیده و بریان باشد .
آخر هر گریه ، آخر خنده یی است / مرد آخربین ، مبارک بنده یی است,سرانجام هر گریه ای خنده است و هر کس عاقبت بین باشد بنده مبارک و فرخنده ای است . [ مصراع اول معنی وسیعی دارد یکی آنکه تضرع بر نقص و کاستی خود موجب می شود که شخص در صدد برآید که نقایص خود را رفع کند و به کمال مطلوب رسد و این نتیجه مسلما خوشایند اوست . دیگر آنکه چون احوال روزگار ، ثابت نیست . چه بسا آنکه اینک در رنج و عسرت است از آن بدر آید و به شادی و نشاط رسد و برعکس ، آنکه اینک ایامش به کام است . چه بسا به خاک سیاه نشیند . از اینرو حضرت علی می فرماید : ” از احوال متغیر رو.زگار همین بس که دولتمندان به بدبختی دچار آیند و سیه روزان به دولت رسند ” . فرجام بینی نتیجه گذر از شهوات و حرص و جاه است . ]
هر کجا آب روان ، سبزه بود / هر کجا اشکی دوان ، رحمت شود,برای مثال هر کجا که آب روان باشد در آنجا سبزه می روید و هر جا که اشک ریزان باشد ثمره آن گریه ، حصول رحمت الهی است .
باش چون دولاب ، نالان ، چشم تر / تا ز صحن جانت بر روید خضر,مانند چرخ چاه گریان و نالان باش یعنی اشک بریز و ناله کن تا در فضای درون جانت سبزه های (خضر) ایمان و عرفان بروید . [ دولاب به هنگام حرکت ، آوازی دارد که از چرخ برمی خیزد و پیرامون آن همیشه تر است . از اینرو مولانا آن را نالان و چشم تر گفته است . مراد از نالیدن و اشک ریختن ، انفعال عمیق روحی است . ]
اشک ، خواهی ، رحم کن بر اشک بار / رحم ، خواهی ، بر ضعیفان رحم آر,اگر می خواهی گریه کنی پس بر چشمان اشکبار یتیمان و مظلومان و مستمندان رحم آور زیرا رحم آوردن بر اینان مستلزم رقت قلب و انفعال روحی است و چون به دیگران رحم آوردی دیگران نیز به تو رحم کنند .
پادشاهی دو غلام ارزان خرید / با یکی ز آن دو ، سخن گفت و شنید,پادشاهی دو غلام به قیمتی کم خرید و پسپس با یکی از آن دو شروع کرد به حرف زدن .
یافتش زیرک دل و شیرین جواب / از لبِ شِکّر چه زاید ؟ شِکّر آب,شاه ، آن غلام را هوشیار و شیرین سخن یافت . مگر از لبِ شیرین مانند شکر چه بیرون می آید ؟ مسلّماََ سخنانی شیرین مانند شربت .
آدمی ، مخفی است در زیرِ زبان / این زبان پرده است بر درگاهِ جان,انسان در زیرِ زبان نهان شده است . این زبان ، مانند پرده ای است بر سرایِ جان و روان آدمی . [ از اینجا تا بیت 848 در بیان کشّاف بودن زبان است . اگر آدمی حرف نزند . حقیقتِ باطنی او آشکار نمی شود . [ مصراع اول حدیثی است که شرح آن در بیت 1270 دفتر اول گذشت ]
چون که بادی پرده را در هم کشید / سِرّ صحنِ خانه شد بر ما پدید,برای مثال ، همینکه باد بوَزد و پرده را واپس زند . درونِ خانه بر ما نمایان می گردد .
کاند آن خانه گُهر یا گندم است ؟ / گنجِ زر ، یا جمله مار و کژدُم است ؟,در آن وقت معلوم می شود که در آن خانه ، گندم وجود دارد یا جواهر ؟ گنجِ طلا وجود دارد یا مار و عقرب ؟
یا در او گنج است ماری بر کِران / ز آنکه نَبوَد گنجِ زر بی پاسبان,یا اینکه در خانۀ دل ، گنجی نهفته و ماری در کنارش خفته است . زیرا که گنجِ طلا بدون نگهبان نمی تواند باشد .
بی تأمّل او سخن گفتی چنان / کز پسِ پانصد تأمّل دیگران,آن غلام شیرین گفتار ، چنان بی درنگ و بی اندیشه و در عین حال نغز و پُر مغز سخن می گفت که دیگران همان سخن را پس از پانصد بار تأمل و تفکّر بر زبان می راندند .
گفتیی در باطنش دریاستی / جمله دریا گوهرِ گویاستی,گویی که در درونِ او دریایی بود پُر گوهر و هر گوهری ، زبان گویا و کلامِ شیوا داشت .
نورِ هر گوهر کزو تابان شدی / حق و باطل را ازو فُرقان شدی,نورِ هر دانه گوهری که از او می تابید . میان حق و باطل فرق می گذاشت . یعنی هر جملۀ او شنونده را متوجه حق و باطل می کرد . [ فُرقان = جدا کننده ، فرق گذارندۀ میان حق از باطل . از نام های قرآن کریم است ]
نورِ فرقان ، فرق کردی بهرِ ما / ذرّه ذرّه حق و باطل را جُدا,مولانا در اینجا از معنی لفظی فرقان به معنی اصطلاحی آن یعنی قرآن کریم منتقل می شود و می فرماید : نورِ قرآن برای ما حق و باطل را متمایز کرده و آن دو را ذره به ذره نشان می دهد .
نورِ گوهر ، نورِ چشمِ ما شدی / هم سؤال و هم جواب از ما بُدی,اگر نورِ گوهرِ قرآن ، دیدۀ ما را روشن می کرد . هم پرسش از ما بود و هم پاسخ . [ در آن صورت آدمی می توانست شبهاتِ خود را خود پاسخ دهد . ( شرح کفافی ، ج 2 ، ص 440 ) ]
چشم کژ کردی ، دو دیدی قرصِ ماه / چون سؤال است این نظر در اشتباه,لیکن تو چشم باطنت را کج کرده ای و به همین دلیل قرصِ ماهِ حقیقت را دو تا می بینی . این دو بینی ، همانند سؤال کردن در حالت شبهه و تردید است . [ زیرا از کج بینی ، شبهه عارض شود و از شبهه سؤال پدید آید . ( مقتبس از شرح مثنوی ولی محمد اکبرآبادی ، دفتر دوم ، ص 100 ) . نیکلسون گوید : وهم و خیالِ ثنویّت به سوالی مانند است حاکی از شبهه . تحققِ وحدت به پاسخی مانند است که هر شبهه ای را رفع می کند . ( شرح مثنوی معنوی مولوی ، دفتر دوم ، ص 684 ) ]
راست گردان چشم را در ماهتاب / تا یکی بینی تو مَه را نَک جواب,چشم را راست کن تا در مهتاب ، ماه را یکی ببینی . این است جواب تو . [ وقتی که نقص از دیدۀ باطن آدمی دور شود ، ماهِ حقیقت را یکی مشاهده می کند ]
فَکرتَت گو : کژ مبین ، نیکو نگر / هست آن فَکرَت شُعاعِ آن گهر,به اندیشه ات بگو : کژ بینی مکن و خوب نگاه کن . آن اندیشۀ راست و درست ، پرتوی است از آن گوهر . [ آن گوهر می تواند اشاره باشد به نورِ قرآن کریم . ( شرح کفافی ، جلد 2 ، ص 440 ) . و می تواند اشاره باشد به گوهرِ وجودِ مطلق ( شرح مثنوی ولی محمد اکبرآبادی ، دفتر دوم ، ص 100 ) ]
هر جوابی کآن ز گوش آید به دل / چشم گفت : از من شنو ، آن را بِهِل,هر پاسخی که از راهِ گوش به دل می رسد . چشم می گوید : از من بشنو ، آن را رها کن . ( بِهِل = ترک کن ) . [ مصراع اول به علم الیقین اشاره دارد و مصراع دوم به عین الیقین . زیرا علوم نقلی و سمعی وافی به مقصود نیست و باید با چشم دل حقایق را نگریست . از این بیت تا بیت 861 در بیان رجحان بینش بر دانش است ]
گوش دَلّاله است و ، چشم اهل وصال / چشم ، صاحب حال و ، گوش اصحابِ قال,گوش ، واسطه است در حالی که چشم ، اهلِ وصال است . چشم ، از اصحابِ حال است و گوش از اصحابِ قال . ( دَلّاله = زنی که زنان را بد راه کند ، زنی که زنان را به مردان رساند ، واسطه ) . [ در این بیت ، گوش اشاره است به کسانی که طرفدار علوِ رسمی و قیل و قال اند . و چشم ، اشاره است به ارباب مشاهده و اصحابِ مکاشفه . گوش ، واسطه میانِ روحِ آدمی و واقعیّات است . در حالی که چشم با نَفس الامر موجودات ، بدون واسطه و حاجبی سر و کار دارد . همینطور شناخت روحی و مکاشفاتِ شهودی با معارف نقلی و سمعی بسیار متفارق است . از آن یقین و اطمینان پدید آید و از این تردید و خلجان . ]
در شنودِ گوش ، تبدیلِ صفات / در عیانِ دیدها تبدیلِ ذات,شنیدن معارف ، موجبِ دگرگونی صفاتِ شخص می شود . ولی شهودِ معارف و حقایق موجب دگرگونی ذاتِ او می گردد . [ شناخت هایی که از راهِ نقل و استماع حاصل می گردد . حوزۀ تأثیر محدودی دارد ولی شناخت هایی که از راهِ شهود و معاینه حقیقت پدید می آید . دایره تأثیر بس عمیق دارد به نحوی که ذاتِ بشری را دگرگونه می سازد و آن را به تجرید و معنویت محض مبدّل می کند . ( مقتبس از شرح کفافی ، ج 2 ، ص 440 ) ]
ز آتش ار علمت یقین شد از سخُن / پختگی جو در یقین منزل مکُن,ای سالک اگر از طریق شنیدن دانستی که ذاتِ آتش ، سوزان است . در صدد پخته شدن برآ . یعنی معرفت و علم خود را کامل کن و در این مرحله از یقین ( علم الیقین ) درنگ مکن . [ عرفا با الهام از آیه 4 تا 6 سوره تکاثر ، یقیقن را سه قسم می دانند : علم الیقین ، عین الیقین و حق الیقین ] _ عبدالرحمن جامی در شرح لَمَعات شیخ فخرالدین عراقی این موضوع را بدینگونه شرح داده است : بدانکه چون کسی چشم بپوشاند علمِ وی به وجودِ آتش به دلالت حرارت بر وی علم الیقین است و چون چشم بگشاید و آتش را معاینة ببیند . عین الیقین است و چون در آتش افتد و ناچیز شود و صفات آتش از وی ظاهر شود ( چون اِحراق و اِشراق ) حق الیقین باشد … زیرا که صاحبِ علم الیقین ، طالب آن است که معلومِ وی ، مشهود وی گردد . پس بر آن علم ، اطمینان و قرار ندارد . و صاحبِ عین الیقین ، طالب آن است که در مشهودِ خود فانی شود و تعیّنِ وی مرتفع گردد و خود را عینِ وی داند و ببیند . پس به آن مشاهده ، اطمینان ندارد . اما وقتی که تعیّن وی مرتفع شد و مشهودِ وی بنشست و به حق الیقین متحقّق گشت ، اطمینان حاصل آمد و مرتبۀ دیگر نمانَد در دانش که طالب آن باشد . ( اشعةاللمعات ، لمعۀ 24 ، ص 138 تا 140 ) . یقین = در لغت به معنی علمی است که در آن شک و گمانی راه نداشته باشد . عرفا و صوفیه ، تعریف بسیاری از یقین کرده اند که همۀ آنها با یکدیگر قابلِ جمع است . زیرا هر یک از آنها جنبه ای از یقین را بیان داشته است . ولی آنچه از این تعاریف به دست می آید اینست : شهود عینی حقیقت ، بی واسطۀ استدلال و برهان . البته این تعریف بر آخرین مرحلۀ یقین منطبق است . علم الیقین از آنِ عام و عین الیقین از آنِ خاص و حق الیقین از آنِ خاص الخاص است .
تا نسوزی نیست آن را عَین الیقین / این یقین خواهی ، در آتش در نشین,تا در آتش نسوزی به مرحلۀ عین الیقین ، واصل نخواهی شد . اگر خواهان این مرحله از یقین هستی باید به آتش وارد شوی . [ در این بیت ، حضرت مولانا ، عین الیقین را به معنای حق الیقین به کار برده . زیرا او به معنا اهمیت می دهد و خود را مقیّد به الفاظ و اصطلاحات نمی کند ]
گوش چون نافذ بُوَد ، دیده شود / ورنه ، قُل در گوش پیچیده شود,اگر گوش ، شنوا باشد به چشم تبدیل می شود . یعنی حقیقت را بطورِ عینی مشاهده می کند . در غیر اینصورت ، سخن در گوش می پیچد و به درون روح نفوذ نمی کند و اثری در آن نمی نهد . [ وقتی سالک به گفتار و کلمات مردانِ حق ، نیک گوش دهد معرفت او از مرحلۀ نقلی به شهودِ عینی می رسد ]
این سخن پایان ندارد ، باز گرد / تا که شه با آن غلامانش چه کرد ؟,بیان معارف الهی نهایتی ندارد . پس ، از ادامۀ گفتار در باب منصرف شو و به دنبالۀ آن حکایت باز گرد تا ببینیم شاه با غلامان خود چه کرد و چه گفت ؟
آن غلامک را چو دید اهلِ ذکا / آن دگر را کرد اشارت که بیا,شاه چون آن غلامک را دارای هوش و ذکاوت دید . به غلام دیگر گفت بیا جلو . [ ذکا = زیرکی و هوشمندی ]
کافِ رحمت گفتمش ، تصغیر نیست / جَد گُوَد : فرزندَکم ، تحقیر نیست,ظاهراََ از مولانا سؤال شده ، چرا با اینکه آن غلام زیرک و هوشمند بود . نام او را با پسوند تصغیر یاد کردید ؟ مولانا جواب می دهد : این کاف ، کافِ تصغیر و تحقیر نیست بلکه کافِ تحبیب است . چنانکه پدر بزرگِ شخص ، گاهی از روی محبّت به او می گوید : فرزندَکم ، مسلماََ قصدِ او تحقیر نوۀ خود نیست . [ فرزند تصغیر گاه برای تحقیر می آید و گاه برای تحبیب . در عربی نیز صیغۀ مصغّر گاهی برای تحبیب بکار می رود . چنانکه در قرآن کریم ، حضرت یعقوب (ع) به فرزندش یوسف (ع) ، بُنَیّ ( = فرزندَکم ) خطاب می کند . ( سورۀ یوسف ، آیه 5 ) . همینطور حضرت ابراهیم (ع) ، فرزندش اسماعیل (ع) را اینگونه مورد خطاب قرار می دهد . ( سورۀ صافّات ، آیه 102 ) ]
چون بیامد آن دوم در پیشِ شاه / بود گَنده دهان ، دندان سیاه,همینکه غلام دوم نزدِ شاه رسید . شاه دید که دهانِ او بوی بد می دهد و دندانهای سیاهی نیز دارد .
گرچه شه ناخوش شد از گفتارِ او / جُست و جویی کرد هم ز اسرار او,هرچند شاه از گفتگو با آن غلام ناراحت شد ولی در بارۀ احوال و اسرار درون او جستجو نمود .
گفت : با این شکل ، وین گَنده دهان / دُور بنشین ، لیک آن سوتر مَران,شاه به آن غلام گفت : با این قیافه و با این بوی گندِ دهانت ، دورتز بنشین . ولی از آنجا دیگر عقب تر نرو . [ یعنی تا آنجا عقب تر بنشین که بویِ ناخوشایندِ دهانت مرا آزار ندهد . ولی نه آنقدر دور که نتوانم حرفهایت را بشنوم و شاه در این بیت و بسیاری از ابیات دیگر در معنی مجازی بکار رفته و شاهان سلوک و ارشاد بیشتر مطمحِ نظر است ]
که تو اهلِ نامه و رُقعه بُدی / نه جلیس و یار و هم بُقعه بُدی,در برخی از شروح مثنوی این بیت را چنین معنی کرده اند : « با تو باید به وسیلۀ نامه در ارتباط بود نه به وسیلۀ همنشینی و دوستی و هم اتاقی » برخی نیز گفته اند « با تو باید از دور صحبت کرد . پس تو مصاحب و یار و همخانه نیستی » بعضی نیز گفته اند « تو غلامی هستی که باید وظیفه ات بردن نامه ها و رقعه ها باشد . یا دوستی هستی که باید با تو از طریق نامه و رقعه رابطه داشت نه با حضور و دیدار » برخی نیز بکلّی از معنای بیت دور افتاده و گفته اند « تو پیش از این تنها شغلِ نامه رسانی داشته ای » مصراع دوم را نیز معنی نکرده اند . معنی بیت : از آنجا دورتر منشین زیرا در آن صورت ، اهلِ نامه و مکاتبه می شوی و با من دیگر همنشین و یار و هم حجره و مصاحب نخواهی شد . [ این بیان ، تعریضی است به کسانی که از حضور شاه حقیقت دور و بیگانه اند و با حضرت حق ، بوسیه الفاظ و کتب و علومِ رسمی و محفوظاتِ لفظی ارتباط پیدا می کنند . ( مقتبس از شرح کبیر انقروی ، دفتر دوم ، جزو اول ، ص 306 ) . رُقعه = نامه ، مکتوب / بُقعه = خانه ، سرا / هم بقعه = هم اتاقی ، هم حجره ]
تا علاجِ آن دهانِ تو کنیم / تو حبیب و ما طبیبِ پُر فَنیم,تا بوی دهانِ تو را درمان کنیم زیرا تو دوستِ من هستی و من پزشکِ حاذق .
بهرِ کیکی نوگلیمی سوختن / نیست لایق از تو دیده دوختن,همانگونه که شایسته نیست به خاطر از بین بردن حشرۀ کوچکِ کیک ، یک گلیم نو سوخته شود . همینطور سزاوار نیست از تو چشم پوشی کنم . [ کیک = توضیح کیک و شرح ضرب المثل مصراع اول در شرح بیت 2892 دفتر اول آمده است ]
با همه بنشین دو سه دستان بگو / تا ببینم صورتِ عقلت نکو,با وجودِ این همه عیب ونقص ، بنشین و دو سه حکایت برای ما تعریف کن تا میزانِ عقل و شعورت را بطور کامل بشناسیم .
آن ذکی را پس فرستاد او به کار / سویِ حمّامی که : رَو خود را بِخار,شاه آن غلامِ هوشمند را نیز در پی کاری فرستاد . یعنی روانۀ حمام کرد و بدو گفت : برو تنِ خود را بخاران . یعنی تنت را بشوی و از چرک و کثافت پاک کن . [ ذکی = با ذکاوت ، هوشمند ]
وین دگر را گفت : خِه تو زیرکی / صد غلامی در حقیقت نه یکی,شاه به آن غلامِ دیگر خطاب کرد : آفرین ، تو زیرک و با هوشی ، و در واقع تو به تنهایی صد نفر غلامی نه یک نفر . [ خِه = خنده و استهزاء ، اما خِه خِه ، کلمه تحسین یعنی خوشا و مرحبا ، بَه بَه و بارک الله . ( فرهنگِ نفیسی ، ج 2 ، ص 1433 ) ]
آن نه ای کآن خواجه تاشِ تو نمود / از تو ما را سرد می کرد آن حسود,تو آنگونه نیستی که غلامِ همتایت به ما معرفی کرد . آن غلامِ حسود ما را نسبت به تو دلسرد می کرد .
گفت : او دزد و کژ است و کژ نشین / حیز و نامرد و چنان است و چنین,شاه افزود رفیقت در بارۀ تو می گفت : او دزد و نادُرست و بد کردار و نامردِ مرد نما و چنین و چنان است . [ حیز = نامرد و مُخَنّث ، اصل کلمۀ «حیز» به فارسی «هیز» است ]
گفت : پیوسته بُدست او راستگو / راست گویی من ندیدستم چو او,آن غلام به شاه گفت : آن غلامی که این حرف ها را در بارۀ من زده . همیشه آدمی راستگو بوده و من تا کنون فردی را نیافته ام که مانند او راست بگوید .
راست گویی در نهادش خلقتی است / هر چه گوید ، من نگویم آن ، تُهی است,راست گویی با سِرشتِ او درآمیخته ، بطوری که هر چه او بگوید . من سخنِ او را تهی از صداقت نمی دانم .
کژ ندانم آن نکو اندیش را / مُتهم دارم وجودِ خویش را,من آن شخصِ نیک اندیش را نادرست نمی دانم . بلکه خود را متّهم می شمرم .
باشد او در من ببیند عیب ها / من نبینم در وجودِ خود شها,شاها ، ممکن است او در من عیب هایی مشاهده کند که خودم نتوانم آن عیب ها را ببینم .
هر کسی کو عیبِ خود دیدی ز پیش / کی بُدی فارغ خود از اصلاحِ خویش ؟,هر کس عیب خود را پیشاپیش مشاهده کند . کی از اصلاح خود آسوده می شود .
غافلند این خلق از خود ای پدر / لاجَرَم گویند عیبِ همدگر,ای پدر من این مردم از خود غافل اند . از اینرو ناگزیر به عیب جویی یکدیگر می پردازند .
من نبینم رویِ خود را ای شَمَن / من ببینم رویِ تو ، تو رویِ من,ای بت پرست ، من روی خود را نمی بینم . بلکه من روی تو را می بینم و تو روی مرا . [ شَمَن = بت پرست ]
آن کسی که او ببیند رویِ خویش / نورِ او از نورِ خلقان است بیش,هر کس که روی خود را ببیند . یعنی ذاتِ خود را بشناسد و به صفاتِ خویش متوجّه شود . نورِ چنین شخصی از نورِ سایر مردم زیادتر است .
گر بمیرد ، دیدِ او باقی بُوَد / ز آنکه دیدش دیدِ خلّاقی بُوَد,چنین شخصی اگر بمیرد ، دیدۀ دلِ او بلقی خواهد ماند . زیرا دیدۀ دلِ او ، دیدی خلّاق و آفریننده است .
نورِ حِسّی نَبوَد آن نوری که او / رویِ خود محسوس بیند پیشِ رُو,آن نوری که آدمی بتواند با آن ذات و صفات خود را نزدِ خود ، آشکارا مشاهده کند مسلّماََ نورِ محسوس و معمولی نیست .
گفت : اکنون عیب هایِ او بگو / آنچنان که گفت او ، از عیبِ تو,شاه به آن غلام نیکخو گفت : اینک تو نیز عیب های رفیقت را بگو همانطور که او عیب های تو را باز گفت .
تا بدانم که تو غمخوارِ منی / کدخدایِ مُلکت و کارِ منی,تا من بدانم که تو یار و غمخوار من هستی و کارگزارِ مملکت و کارهای من .
گفت : ای شه ، من بگویم عیب هاش / گر چه هست او مر مرا خوش خواجه تاش,غلام گفت : شاها ، من عیب های او را می گویم > اگر چه آن غلام برای من رفیق و همتای خوبی است . [ خواجه تاش = دو غلام که یک صاحب داشته باشند ]
عیبِ او مهر و ، وفا و مردمی / عیبِ او صدق و ذکا و همدمی,عیب آن غلام ، مهربانی و وفاداری و مردم داری و راستگویی و هوشیاری و سازگاری است .
کمترین عیبش ، جوانمردی و داد / آن جوانمردی که جان را هم بداد,کمترین و کوچکترین عیب اش ، جوانمردی و دادگری است . او جوانمردی است که اگر اقتضا کند از جان خود نیز صرف نظر می کند .
صد هزاران جان خدا کرده پدید / چه جوانمردی بود که آن را ندید ؟,حق تعالی ، صدها هزار جان پدید آورده . آن کس که این را نبیند چه جوانمردی است ؟ [ تناسب این بیت با بیت قبلی در اینست که قبلا گفته شد : او حتی جان خود را نیز در جای مناسب می بازد . در این بیت می گوید : خداوند در پاداش آن جانی که او فدا می کند ، صدها هزار جان به او می بخشد ]
ور بدیدی ، کی به جان بُخلش بُدی ؟ / بهرِ یک جان ، کی چنین غمگین شدی ؟,اگر کسی آن صدها هزار جان را می دید . کی برای دادن جانِ خود بُخل و تنگ چشمی نشان می داد ؟ و به خاطر از دست دادن یک جان ، کی اینگونه اندوهگین می شد ؟
بر لبِ جو ، بخلِ آب آن را بُوَد / کو ز جویِ آب ، نابینا بود,برای مثال ، کسی در کنارِ جویِ آب از دادن آب دریغ می کند که آب درون جوی را نبیند .
گفت پیغمبر که هر که از یقین / داند او پاداشِ خود در یومِ دین,حضرت پیامبر (ص) فرمود : هر کس یقین داشته باشد که در روزِ رستاخیز ، پاداش خواهد داشت . [ ادامه معنا در بیت بعد ]
که یکی را دَه عِوَض می آیدش / هر زمان جودِ دگرگون زایدش,که در برابر هر نیکی ، ده برابر پاداش بدست می آورد . هر لحظه سخاوت و جوانمردی تازه ای از او پدید می آید . [ اشاره است به حدیثی که مضمون آیه ای از قرآن کریم را نیز در بر دارد . اما اصلِ حدیث : « هر آن کس که به عوض ، یقین داشته باشد . نیک می بخشد » ( احادیث مثنوی ، ص 51 ) .  در سوره انعام آیه 160 آمده است .  « هر کس کارِ نیکی کند . ده برابر آن پاداش گیرد » . مولانا در این ابیات می گوید : سبب روانشناسانۀ بخشش از مال خود ، یقین داشتن به پاداش آن است . ]
جُودِ جمله از عوض ها دیدن است / پس عوض دیدن ضدِ ترسیدن است,بخشندگی و سخاوتمندیِ همۀ سخاوتمندان بواسطۀ پاداشی است که در این کار مشاهده می شود . بنابراین دیدن پاداش ، بیمِ زوال و تلف شدن سرمایه را از میان می برد .
بخل ، نادیدن بُوَد اعواض را / شاد دارد دیدِ دُر خوّاض را,تنگ چشمی و بُخل از ندیدن پاداش ها ناشی می شود . چنانکه مثلا دیدن مروارید ، غواص را شادمان می کند . [ خَوّاض = غوطه خورنده ، غوّاص ]
پس به عالَم هیچکس نَبوَد بخیل / ز آنکه کس چیزی نبازد بی بدیل,بنابراین در این جهان هیچکس بخیل و تنگ چشم نیست . زیرا هیچکس دست به کاری نمی زند که در آن پاداشی نباشد . ( شرح کفافی ، ج 2 ، ص 102 ) . [ مقصود اینست : آن کس که به صفتِ بُخل متصّف شده . علتش این است که عوض و پاداش را ندیده ، و اِلّا اگر می توانست پاداش بخشندگی را مشاهده کند و یقین می کرد که بخشیدن مال به معنی خسران و زیان نیست بلکه بدست آوردن عوضی بالاتر و بهتر است . در آن صورت هرگز بُخل نمی ورزید . ( مقتبس از شرح کبیر انقروی ، دفتر دوم ، جزو اول ، ص 314 و 315 ) ]
پس سَخا از چشم آمد نه ز دست / دید دارد کار ، جز بینا نَرَست,پس نتیجه می گیریم که سخاوتمندی از چشم حاصل می شود نه از دست . دیدن ، سودمند است و کار از چشم ساخته است و هیچکس جز شخص بینا نجات نخواهد یافت .
عیبِ دیگر اینکه خودبین نیست او / هست او در هستیِ خود عیب جُو,غلامِ نیکخواه ادامه داد . عیب دیگر رفیقم این است که دچارِ خودبینی نیست . بلکه او همواره در صدد یافتن عیب خود است .
عیب گوی و ، عیب جویِ خود بُده ست / با همه نیکو و ، با خود بَد بده ست,دیگر اینکه او عیبِ خود را می جوید و بر زبان می آورد . با همۀ مردم به نیکی رفتار می کند ولی با خودش بَد رفتار است .
گفت شه : جُلدی مکن در مدحِ یار / مدحِ خود در ضمنِ مدحِ او میار,شاه به گفت : در ستایش رفیقت اینقدر زیرکی و زرنگی به کار مگیر . و ضمن ستایش از او به ستایش خود مپرداز . [ جَلدی کردن = چالاکی و چابکی نمودن ]
ز آنکه من در امتحان آرم وَرا / شرمساری آیدت در ماوَرا,زیرا من آن غلام را مورد آزمایش قرار خواهم داد و در آن صورت تو نیز از این سخنانت شرمگین خواهی شد .
گفت : نه ، وَالله و بِاللّهِ العظیم / مالِکُ المُلک و به رحمن و رحیم,غلام نیکخو برای قانع کردن شاه و اثبات صدق خود گفت : نه ، چنین نیست ، سوگند به خدا و خدای بزرگ که دارندۀ همۀ جهان هستی است و سوگند به خدای بخشاینده و مهربان ، منظورم از ستایش آن غلام ، ستایش از خودم نبود .
آن خدایی که فرستاد انبیا / نه به حاجت ، بل به فضل و کبریا,همان خدایی که به سوی بندگان خود پیامبران را گسیل داشت . ولی این فرستادن برای رفع نیاز خود نبوده ، بلکه به سبب فضل و بزرگی او بوده است . – این مسئله که آیا فرستادن پیامبران و رسولان برای ارشاد مردم بر خدا واجب است یا نه ، مورد بحثِ عمیقِ متکلّمانِ فرقه های اسلامی قرار گرفته است . گروهی لزوم فرستادن پیامبران را به عدالت خداوندی مستند ساخته اند و گروهی دیگر گفته اند این مسئله با قاعدۀ لطف مرتبط است . همانطور که عدالت بر خدا لازم است . لطف نیز بر او واجب و لازم است . گروهی دیگر که پیروان اشاعره هستند گفته اند نه عدالت به آن معنا که برای ما مطرح است بر خدا لازم است و نه لطف ، بلکه خدا به هر کاری که انجام می دهد مختار و قادر است و هیچ چیز بر او لازم نمی آید . ( تفسیر و نقد و تحلیل مثنوی ، دفتر دوم ، ص 471 تا 492 ) .
آن خداوندی که از خاکِ ذلیل / آفرید او شهسوارانِ جلیل,همان خدایی که از خاکِ خوار و بی مقدار ، شهسوارانی بزرگ بیافرید . [ منظور از شهسواران انبیاء و اولیاء هستند ]
پاکشان کرد از مزاجِ خاکیان / بگذرانید از تگِ افلاکیان,خداوند ، آنان را از سِرشتِ زمینیان پاک گردانید و از عرصۀ آسمانیان نیز فراتر بُرد .
برگرفت از نار و ، نورِ صاف ساخت / و آنگه او ، بر جملۀ انوار تاخت,خداوند از آتش ، اخگری برگرفت و آن را به نورِ صاف ، دگرگون ساخت . و زآن پس ، آن نورِ صاف بر همۀ انوار برتری و تَفَوّق یافت . ( مقتبس از شرح کفافی ، ج 2 ، ص 102 ) . نار = ذاتاََ متصف به قهر است احتمالا اشاره به صفتِ قهاریت حق دارد و صفت قهر جزو صفاتِ جلالیه اوست . بنابراین حق تعالی ، تجلّی جلالی کرد و نوری صاف پدید آورد . اما مقصود از این نور صاف چیست ؟ احتمال دارد اشاره به حقیقت محمدّیه و نور احمدی باشد . زیرا صوفیه بر این باورند که اسمِ الله جامع جمیع اسماء است . از آنجا که هر اسمی از اسماءالله ، مظهر جزئیه دارد . پس اسمِ جامعِ الله نیز باید به اقتضای کلّیت و شمول آن ، مظهرِ کلّی داشته باشد و آن مظهر روح محمدی و نور احمدی است . و صوفیه ، آن را منشاء و معادِ همۀ مخلوقات و حقیقة الحقایق می دانند . البته واضح است که منظور از حقیقتِ محمدیه و یا نور احمدی ، کالبد عنصری و صورت جسمانی حضرت رسول اکرم (ص) نیست . به همین جهت گاهی آن را به تعیّن اوّل ، عقل کُل ، روح اعظم تعبیر می کنند . بنابراین گاه این روحِ واحد و نور یگانه از کرانۀ حضرت آدم (ع) ظهور می کند و گاه از کزانۀ حضرت موسی (ع) و عیسی (ع) و سایر انبیای عظام ، چنانکه شبستری گوید : بُوَد نورِ نبی خورشیدِ اعظم / گه از موسی پدید و گه ز آدم بنابراین حقیقت انبیاء و اولیاء ، نوری واحد است در آبگینه های کالبد آنان .
آن سَنا برقی که بر ارواح تافت / تا که آدم معرفت ز آن نور یافت,آن برق روشنی که بر ارواح تابیدن گرفت . حضرت آدم (ع) نورِ معرفت را از آن نور به دست آورد . [ در واقع حضرت آدم (ع) از نورِ احمدی و حقیقتِ محمدّیه صاحب معرفت و عرفان شد ] سَنا = روشنی ، پرتو ساطع ، کلمه ترکیبی سَنا برق به معنی روشنی برق ، مقتبس است از آیه 43 سوره نور « نزدیک است روشنی برق آن ، دیدگان را از میان ببرد » این کلمه فقط یک بار در قرآن آمده است .
آن کز آدم رُست دستِ شیث چید / پس خلیفه اش کرد آدم کآن بدید,آن معرفتی که از حضرت آدم (ع) رویید و نمایان شد . حضرت شیث (ع) آن را دِرَوید و به دست آورد . از اینرو وقتی حضرت آدم (ع) ، آثار و نشانه های آن نور را در شیث مشاهده کرد وی را به جانشینی خود گماشت . [ صوفیه ، شیث را مظهرِ اسمِ وهّاب می دانند . زیرا شیث به معنی هِبَةُالله (عطیه خدا) است . و او نخستین کسی بود که علوم وَهبی و عطیه ای حق تعالی به نحوِ تفصیل بدو رسید . و یا گفته اند : آدم (ع) تعیّن اجمالی بود . حضرت حق تعالی خواست این اجمال را تفصیل دهد . پس شیث (ع) را ارسال کرد . از اینرو ابن عربی فصِ دوم از کتاب فصوص الحکم را به نام او موسوم کرده است . ( شرح فصوص الحکم ، ج 1 ، ص 106 ) ]
نوح از آن گوهر که برخودار بود / در هوایِ بحرِ جان ، دُربار بود,حضرت نوح (ع) که از آن گوهرِ عرفان بهره مند شد . در عشق دریای جان مرواریدهای اسرار و معارف را به مردم زمان خویش نثار کرد . ( دُُربار = بارندۀ مروارید ، نثار کنندۀ مروارید ) . [ برخی از شارحان ، منظور از گوهر را در اینجا خلافت دانسته اند . ( شرح کفافی ، ج 2 ، ص 442 ) . صوفیه ، نوح را مظهر اسم سُبّوح دانسته اند . ]
جانِ ابراهیم از آن انوارِ زفت / بی حَذَر در شعله های نار رفت,جان حضرت ابراهیم (ع) به سبب آن انوارِ عظیم ، بی هیچ بیم و پروایی به درون آتش رفت . [ صوفیه می گویند : حضرت ابراهیم (ع) نخستین کسی است که به مقامِ فناء فی الله رسید و بدو باقی گشت . او مظهرِ حیرت و عشق به حضرت حق است . از اینرو پنجمین فصّ کتابِ فصوص الحکم به نام او موسوم شده است . ( شرح فصوص الحکم ، ج 1 ، ص 235 و 236 ) ]
چونکه اسماعیل در جُویَش فتاد / پیشِ دشنۀ آبدارش سَر نهاد,از آنرو که حضرت اسماعیل (ع) به مجرای آن نور درآمد . پس در برابر کاردِ بُرّان حضرت ابراهیم (ع) سرِ تسلیم بر زمین نهاد . صوفیه ، حضرت اسماعیل (ع) را مظهر اسمِ علی می دانند . از اینرو فصّ حکمتِ علیّه به نامِ او موسوم گشته . ( شرح فصوص الحکم ، ج 1 ، ص 288 ) .
جانِ داود از شُعاعش گرم شد / آهن اندر دست بافش نرم شد,جان حضرت داود (ع) از پرتوِ آن نور ، گرمی گرفت و آهن در دست های او نرم شد و بصورت زره بافته می گردید . [ اشاره است به آیه 10 سوره سبا « و ما از فضلِ خود به داود بخشیدیم و گفتیم : ای کوهها و ای پرندگان شما نیز با نیایش داود ، همنوا شوید و آهن را برای او نرم کردیم » صوفیه حضرت داود (ع) را مظهرِ کلیّاتِ احکامِ اسمائی و صفاتِ ربّانی و آثار روحانی و قوای طبیعی می دانند . ]
چون سلیمان بُد وصالش را رَضیع / دیو گشتش بنده فرمان و مُطیع,چون حضرت سلیمان (ع) از وصال آن نور شیر نوشید . یعنی از نورِ ربّانی بهره مند شد . به همین سبب دیوان فرمانبردار او شدند . ( رَضیع = طفل شیرخواره ) . [ اشاره است به قسمتی از آیه 12 سوره سبا « … و برخی از دیوان به اذن پروردگارش به خدمت او درآمدند …» صوفیه سلیمان (ع) را مظهر اسم رحمن می دانند . ]
در قضا یعقوب چون بنهاد سَر / چشم ، روشن کرد از بویِ پسر,چون حضرت یعقوب (ع) به قضای الهی سرِ تسلیم نهاد . پس آن نور بوسیلۀ بوی فرزندش ، چشمان او را روشن و بینا کرد . [ اشاره است به آیه 93 تا 96 سوره یوسف ، که پیراهن یوسف (ع) را به رخسار حضرت یعقوب (ع) می افکنند و بینایی به او باز می گردد . ]
یوسفِ مَه رو ، چو دید آن آفتاب / شد چنان بیدار در تعبیرِ خواب,همینکه حضرت یوسف (ع) زیبا رخسار آن خورشید را در خواب دید . در تعبیر خواب دانا و آگاه شد . [ اشاره است به آیه 43 تا 49 سوره یوسف و علم او در تعبیر خواب ، صوفیه ، یوسف (ع) را مظهر اسم نور دانسته و می گویند : چون عالَمِ ارواح که موسوم به عالَمِ مثال است . عالَمی نورانی است . از اینرو حضرت یوسف (ع) در علمِ تعبیر خواب کامل بود و مرادِ حق تعالی را از صُوَرِ مثالی می دانست و هر که بعد از او بدین علم وقوف یافت از مرتبۀ روحانی او اخذ کرده است . و جمال با کمال آن حضرت نیز به سبب نورانیّت روح او بوده است . ( شرح فصوص الحکم ، ج 1 ، ص 334 ) ]
چون عصا از دستِ موسی آب خَورد / مُلکتِ فرعون را یک لقمه کرد,از آنرو که عصا از دستِ حضرتِ موسی (ع) آب نوشید . یعنی تحتِ تصرفِ معنوی موسی قرار گرفت . حکومت فرعون را یک لقمه کرد و فرو بلعید . [ اشاره است به آیه 45 سوره شعرا « موسی ، عصای خود بیفکند که ناگه اژدهایی شد و همۀ ابزارِ دروغینِ ساحران را فرو بلعید ]
نردبانش عیسیِ مریم چو یافت / بر فرازِ گُنبدِ چارُم شتافت,چون حضرت عیسی (ع) نردبان آن نور را پیدا کرد . پس بر فرازِ آسمانِ چهارم عروج کرد . [ گنبدِ چارم = آسمان چهارم ، شرح بیت 2789 دفتر اول ]
چون محمّد یافت آن مُلک و نعیم / قرصِ مَه را کرد در دَم او دو نیم,چون حضرت محمد (ص) به آن حکومت و نعمت پایدار رسید در لحظه ای قُرصِ ماه را در پاره کرد . [ اشره است به آیه 1 سورۀ قمر . مولانا تا اینجا بیان کرد که همۀ انبیاء دارای نوری واحدند . این نورِ اعظم در هر دوره و زمانی از کالبد پیامبری ظهور کرد و سبب ارشاد و دستگیری خلایق شد . و چون این نورِ اعظم در وجودِ شریفِ حضرت ختمی مرتبت (ص) به کمال و تمام ظهور کرد . صوفیه آن را حقیقتِ محمدّیه نامیدند . چنانکه حضرت مولانا در بیت 1106 دفتر اول فرمود : نام احمد نام جمله انبیاست / چون که صد آمد نود هم پیش ماست از اینجا به بعد ، تجلّیِ این نورِ اعظم را در اولیاء و عرفا مورد بحث قرار می دهد و می فرماید . ]
چون ابوبکر آیتِ توفیق شد / با چنان شَه ، صاحب و صدّیق شد,وقتی ابوبکر نشان و آیتِ فیروزی شد . پس با چنان شاهی همنشین گردید و لقبِ صدیق یافت . [ صدّیق = شرح بیت 2688 دفتر اول ]
چون عُمَر شیدایِ آن معشوق شد / حق باطل را چو دل فاروق شد,همینکه عُمَر ، شیفتۀ آن معشوق شد . مانند قلب که آگاه و هوشیار است میانِ حق و باطل فرق نهاد . [ فاروق = شرح بیت 2208 دفتر اول ]
چونکه عثمان آن عیان را عَین گشت / نورِ فایض بود ذِی النّورَین گشت,چون عثمان ، چشمه و منبعِ آن نورِ آشکار شد . نوری فیض بخش شد و دارای دو نور گردید . [ عین به معنی چشم بیننده و شاهد نیز می توان گرفت . با این ملاحظه می شود : « چون عثمان ، شاهد و بینندۀ آن نور شد » ( شرح کفافی ، ج 2 ، ص 104 ) . فایض = سرشار ، بسیار ، فیض رساننده ] ذِی النّورَین = لقب عثمان ، خلیفه سوم است . وجه تسمیّه آن این است که وی دو دختر رسول اکرم (ص) را به زنی داشت . اوّل ، رقیه ، بنت رسول الله و پس از وفات وی ، دختر دیگر آن حضرت ، ام کلثوم (ع) .
چون ز رُویش مُرتَضی شد دُرفشان / گشت او شیرِ خدا در مَرجِ جان,چون حضرت علی (ع) از دیدن روی آن نورِ اعظم ، مرواریدهای اسرار و حقایق را برای طالبان نثار کرد . او در مرغزارِ روح و جان ، شیر خدا شد . [ یکی از القابِ مولی امیرالمومنین (ع) ، اسدالله است . دُرفِشان = فشاننده مروارید ، نثار کننده مروارید ]
چون جُنید از جُندِ او دید آن مدد / خود مقاماتش فزون شد از عدد,همینکه جُنید از لشکرِ آن نور یاری و مدد گرفت . مقامات معنویش از شمار خارج شد . جُنیدِ بغدادی ، پیشوای بزرگِ تصوّفِ بغداد ، اصلش از نهاوند بود . در سال 165 هجری در بغداد به دنیا آمد و در همان شهر نیز پرورش یافت و در سال 297 هجری از دنیا رفت . در تاریخ وفاتِ او اقوالِ دیگری نیز هست . او به قواریری و زَجّاج لقب یافت . زیرا که پدر وی آبگینه فروش بود . اصل او را از نهاوند می دانند . جُنید از صوفیان اهلِ صحو بود . زیرا از شَطحیات و طامات اجتناب می ورزید . ( مقتبس از نفحات الاُنس ، ص 79 تا 83 و جستجو در تصوّف ایران ، ص 114 تا 117 )
بایزید اندر مَزیدش راه دید / نامِ قطبُ العارفین از حق شنید,بایزید به سبب نورِ عرفان فراوانی که داشت ، راهِ حق را دید و از جانبِ حق ، لقب قطب العارفین را بشنید . [ شرح حال بایزید در شرح بیت 2275 دفتر اوّل گذشت . این نکته را نیز می افزاییم که او در شمار صوفیان اهلِ سُکر بود . از اینرو شَطَحیات صوفیانه و طامات در سخنان او رنگی بسیار تند دارد ، حتی تندتر از حلّاج . هر چند از علوم رسمی زمانِ خود بی بهره بود . لیکن در زهد و پارسایی بس دقیق و حسّاس می نمود و تا حدّی نیز رنگِ ملامتی داشت . ]
چون که کرخی ، کرخِ او را شد حَرَس / شد خلیفۀ عشق و ربّانی نَفَس,چون معروف کرخی ، نگهبان شرح و حریم عشق او گردید . پس خلیفۀ عشق او شد و دمی الهی پیدا کرد . [ کرخ = نام محله ای است در بغداد ، شهر عشق ، شهر معشوق ، نیکلسون کرخ را در این بیت به نعنی شهر می داند . ( فرهنگ لغات و تعبیرات مثنوی ، ج 7 ، ص 266 ) ]  معروف کرخی ، از پیشروان مکتب صوفیان بغداد بوده است . کنیه او ابو محفوظ است . نام پدر وی فیروز یا فیروزان بوده ، طبق روایاتی ، مسلمان زاده نبوده و سپس به اسلام می گرود . همۀ سلاسل صوفیه ، زنجیرۀ نسبت طریقتی خود را به او می رسانند . وی در سال 200 هجری از دنیا رفت . ( طبقات الصوفیه ، ص 38 و نفحات الانس ، ص 35 ) ]
پورِ اَدهم ، مَرکب ، آن سو راند شاد / گشت او سلطانِ سلطانانِ داد,پسر ادهم با شادی به سوی حق شتافت . پس او شاهِ شاهان دادگری و عدالت شد . [ ابراهیم ادهم ، در شمار طبقۀ نخستین صوفیان ، شاهزادۀ بلخ بود . در جوانی سرگرم عیش و عشرت بود و به شکار علاقه ای وافر داشت . ناگهان انقلابی در روح او پدید آمد و به طریقت صوفیان گرایید و زندگانی شاهانه را رها کرد و سرگشتۀ کوه و بیابان شد . در سال 161 یا 166 هجری در شام از دنیا رفت . ( جستجو در تصوف ایران ، ص 32 ) ]
و آن شفیق از شقِ آن راهِ شِگَرف / گشت او خورشید رأی و تیز طَرف,و شفیق ، بر اثر رنج کشیدن و درنوردیدن آن راهِ عظیم ، اندیشه ای خورشید آسا و نگاهی تیزبین یافت . یعنی فکری بس فروزان و بینشی بس حقیقت بین پیدا کرد . [ شفیق بلخی ، از مشایخ و بزرگان صوفیه نخستین است . با ابراهیم ادهم صحبت داشت . و با توکّل سلوک می کرد . سرانجام در سال 174 هجری در ولایت ختلان به شهادت رسید و مزار او در همانجاست . ( نفحات الانس ، ص 46 ) . شق = شکافتن ، رنج کشیدن / طَرف = چشم ]
صد هزاران پادشاهانِ نهان / سَرفرازآنند ز آن سویِ جهان,علاوه بر انبیاء و اولیاء و مشایخ عظام که نامشان گذشت . صدها هزار تن از بزرگان طریق حق وجود دارند که نام و نشان آنان از مردم مستور و پنهان است . گمنام اند و هیچ آوازه ای به هم نرسانیده اند . ولی به سبب آن نور اعظم که ذکرش گذشت سرفراز و بلند مرتبه هستند .
نامشان از رشکِ حق پنهان بماند / هر گدایی نامشان را برنخواند,از غیرت حق تعالی ، نام آنان نهان شده . تا هر آدم فرومایه و عاری از کمالی ، نامِ آنان را به زبان نیاورد . [ دو بیت فوق اشاره است به حدیث « اولیاء من در زیر آسمانهای من به سر می برند در حالیکه کسی آنان را نشناسد » ( احادیث مثنوی ، ص 52 ) ] اولیای مستور و پرده نشینان حرم الی ، آن دسته از اولیاءالله اند که از دیدگان مردم ، پنهان اند . هر چند در میان مردم می زیند و با آنان حشر و نشر دارند . ولی کسی به مقام باطنی آنها پی نمی برد . مگر گاه به گاه به مقتضای حال و مناسبت مقام ، گوشه ای از پرده را واپس زنند و باطن خود را نشان دهند . نمونۀ این اولیای مستور ، عبد صالح است که در سورۀ کهف ، آیه 64 تا 82 بدان اشاره شده است . مقامِ او تا بدان حد بود که حضرت موسی (ع) نیز با مرتبت والای نبوّت ، تاب همراهی با او را نیاورد و سرانجام ، کار به جدایی و فراق میان آن دو کشید . عبدالرحمن سلّمی در طبقات الصوفیه ، در باره اولیای مستور به آیه 25 سوره فتح استناد می کند . « … و اگر مردان و زنان مومنی که اینک نمی شناسیدشان … » ( شرح کفافی ، ج 2 ، ص 245 ) . حضرت علی (ع) نیز در این باب می فرمایند : « با فتنه جویان کسانی پیکار می کنند که نزد گردنکشان خوار می نمایند . در روی زمین گمنام اند و در آسمان ، معروف » ( نهج البلاغه مرحوم فیض الاسلام ، خطبۀ 101 )
حقِ آن نور و حقِ نورانیان / کاندر آن بحرند همچون ماهیان,به حقِ آن نورِ اعظم و به حقِ آن مردان نورانی ، یعنی انبیاء و اولیاء که مانند ماهیانی در دریای نور شناورند . [ این بیت قسم است و جواب قسم در بیت بعد آمده است ]
بحرِ جان و جانِ بحر ار گویمش / نیست لایق ، نامِ نو می جویمش,اگر آن نور اعظم را دریای جان و جان در یا بنامیم باز حق مطلب را ادا نکرده ایم . پس می کوشم نامی نو برای آن پیدا کنم . [ مولانا در مثنوی به کرّات نسبت به نارسایی تمثیلات در توصیف حق تعالی تصریح کرده است ]
حقِ آن آنی که این و آن ازوست / مغزها نسبت بدو باشد چو پوست,به حقِ آن خدایی که این و آن را پدید آورد . یعنی همۀ موجودات را آفرید . همۀ مغزها در برابر او پوستی بیش نیست . [ این بیت قسم است و جواب قسم در بیت بعد آمده است ]
که صفاتِ خواجه تاش و یارِ من / هست صد چندان که این گفتارِ من,که صفات دوست و رفیق من صد برابر آن چیزی است که من در بارۀ آن حرف می زنم . [ مولانا پس از اوج گرفتن در آسمان معانی و نکته پردازی های فراوان ، آرام آرام فرود می آید و با مهارتی عجیب رشتۀ کلام را به دست غلام نیکخو می دهد . در حالی که هنوز فضای اوج گرفته معانی همچنان باقی است . ]
آنچه می دانم ز وصفِ آن نَدیم / باورت نآید ، چه گویم ؟ ای کریم,من آنچه از توصیف صفاتِ آن یارِ دمساز می دانم . باور نمی کنی . ای بزرگوار ، من چه بگویم ؟ [ معنی دیگر از مصراع دوم : ای بزرگوار هر چه برای تو بگویم باور نخواهی کرد . نَدیم = مصاحب و همنشین ]
شاه گفت ؟ اکنون از آنِ خود بگو / چند گویی آنِ این و آنِ او ؟,شاه به غلام گفت : اینک از احوال و اوصافِ خود برای من تعریف کن . چقدر از این و آن تعریف می کنی .
تو چه داری و چه حاصل کرده ای ؟ / از تگِ دریا چه دُر آورده ای ؟,تو چه کمال و هنری داری و چه چیز به دست آورده ای ؟ از ژرفنای دریا چه مرواریدی صید کرده ای ؟
روزِ مرگ این حسِ تو باطل شود / نورِ جان داری که یارِ دل شود ؟,به هنگام فرا رسیدن مرگ ، حواس ظاهری تو از میان خواهد رفت . آیا نورِ جانی داری که همدمِ دلِ تو شود ؟ [ از اینجا تا بیت 945 در بیان اصالت روح و عمل صالح است . ]
در لَحَد کین چشم را خاک آگنند / هستت آنچه گور را روشن کند ؟,وقتی که در گور ، چشمان ظاهری تو را پُر از خاک می کنند . آیا توشه ای داری که گور تو را روشن کند ؟
آن زمان که دست و پایت بردَرَد / پرّ و بالت هست تا جان بر پَرَد ؟,وقتی که دست و پای تو متلاشی می شود . آیا پَر و بالی داری که روحِ تو بوسیلۀ آن از تاریکی گور به عالَمِ بالا پرواز کند ؟
آن زمان کین جانِ حیوانی نماند / جانِ باقی بایدت بر جان نشاند,وقتی که این روح حیوانی از تو جدا شد . باید به جای آن ، جانی ابدی قرار بدهی .
شرطِ مَن جابالحَسَن نَه کردن است / این حَسَن را سویِ حضرت بُردن است,شرطِ به جا آوردن کارِ نیک ، تنها انجام آن نیست . بلکه باید این کارِ نیک را به بارگاهِ حضرت حق رسانید . [ مصراع اول اشاره است به آیۀ 160 سوره انعام که شرح آن در بیت 896 همین دفتر گذشت . بسیاری از مردم صورتِ ظاهری عملِ خیر را انجام می دهند ولی شرطِ باطنی آن را که نیّتِ پاک است معمولا رعایت نمی کنند . در نتیجه اعمالشان تباه و بی اثر می گردد . ]
جوهری داری ز انسان یا خری ؟ / این عَرَض ها که فنا شد ، چون بری ؟,آیا جوهر انسانی داری یا جوهرِ خر بودن ؟ وقتی این عَرَض ها فانی شد . چگونه آنها را به بارگاهِ الهی می رسانی  ؟ [ از این بیت به بعد در بیان تأثیر عمل در روح و شخصیت آدمی است . او می گوید : اعمال نیک نظیر طاعات و عبادات ، جنبۀ عَرَضی دارند و نمی پایند . اما چون در صفای روح نقش دارند قابل توجه هستند . توضیح در مورد عَرَض و جوهر در شرح بیت 2110 دفتر اول آمده است . آنگونه که از ابیات فوق برمی آید . مراد از جوهر ، معنا و مراد از عَرَض ، صورت می باشد واِلّا تعاریف متداول و رسمی آن در اینجا مورد نظر نیست . ]
این عَرَضهایِ نماز و روزه را / چونکه لایَبقی زَمانّینِ انتَفی,این عَرَض های نماز و روزه و سایر عبادات ، چون در دو زمان باقی نمی مانند پس ، از میان می روند و منتفی می شوند . [ مولانا در کتاب فیه ما فیه ، ص 143 ، ضمن سخنانی ، اصالت را به معنا و روح عبادت می دهد . ولی لزومِ صورت را نیز متذکّر می شود . شرح این کلام متین مولانا را در شرح ابیات 1766 و 1769 دفتر اول بخوانید . مصراع دوم اشاره دارد به مشرب اشاعره که عقیده دارند « عَرَض در دو زمان باقی نمی ماند » ( شرح اسرار ، ص 118 ) ]
نقل نتوان کرد مر اعراض را / لیک از جوهر برند اَمراض را,عَرَض ها را نمی توان از جوهری به جوهر دیگر انتقال داد . ولی عَرَض ها می توانند بیماری ها را از جوهر دفع کنند . [ اَعراض قابل انتقال نیستند به این دلیل که هر یک از اَعراض ، جزیی از هویتِ جوهر به شمار می آیند و خود بالاستقلال ، موجودیتی ندارند . اگر حرکت و تحوّّلی در جوهر پدید نیاید . عَرَض به حال خود باقی می ماند و اگر تحوّلی در جوهر صورت گیرد . عَرَض نیز دگرگون می شود . ولی این عَرَض ها به جوهر دیگر انتقال نمی یابد . ( مقتبس از نقد و تفسیر و تحلیل مثنوی ، دفتر دوم ، ص  493 تا 494 ) ]
تا مبدّل گشت جوهر زین عَرَض / چون ز پرهیزی که زایل شد مرض,پس جوهر با همین عَرَض دگرگون می شود . همانگونه که بیماری بر اثر پرهیز از میان می رود .
گشت پرهیزِ عرض جوهر به جهد / شد دهانِ تلخ از پرهیز ، شهد,پرهیز که همانند عَرَض است با جهد و تلاش به جوهر دگرگون می شود . مثلا دهانِ تلخ بر اثر پرهیز همانند عسل ، شیرین می گردد . [ در اینجا مولانا برای تبدّلِ عَرَض به جوهر ، مثال هایی می آورد . ]
از زراعت ، خاک ها شد سنبله / دارویِ مو کرد ، مو را سِلسله,مثال دیگر ، زراعت ، خاک را به سنبل تبدیل می کند . و داروی مو ، مو را همانند زنجیر بلند و مجعد می گرداند .
آن نکاحِ زن ، عَرَض بُد شد فنا / جوهرِ فرزند حاصل شد ز ما,نکاح زن ، عَرَض است که زایل شدنی است . آن فرزندی که به منزلۀ جوهر است از آب حاصل می گردد . [ معنی دیگر مصراع دوم : آن فرزندی که به مثابۀ جوهر است از وجود ما پدید می آید . ( ما = مخفف ماء به معنی آب و نیز می تواند به معنی ضمیر «ما» باشد ) ]
جُفت کردن اسب و اُشتر را عَرَض / جوهرِ کُرّه بزاییدن غَرَض,مثال دیگر ، جفتگیری اسب و شتر عَرَض است . و مقصود زاده شدن کُرّه است که آن جوهر است .
هست آن بُستان نشاندن هم عَرَض / گشت جوهرِ کِشتِ بُستان ، نک غَرَض,کاشتن بوستان نیز عَرَض است وای محصولِ این کاشتن ، جوهر است . مقصود از نشاندن درختان همین است .
هم عَرَض دان کیمیا بردن به کار / جوهری ز آن کیمیاگر شد ، بیآر,مثال دیگر ، به کار بستن کیمیا نیز نوعی عَرَض است . و اگر بر اثر کیمیاگری ، جوهری حاصل شد . آن را بیاور . [ زیرا مقصود از بکار گرفتن کیمیا ، جوهر شدن مس است ]
صیقلی کردن ، عَرَض باشد ، شها / زین عَرَض ، جوهر همی زاید صفا,مثال دیگر ، شاها ، صیقل زدن به آیینه ها نیز عَرَض است ولی از این عَرَض ، جوهر صفا حاصل می گردد .
پس مگو که من عمل ها کرده ام / دَخلِ آن اَعراض را بنما ، مَرَم,بنابراین نگو من کارهایی کرده ام . بلکه حاصلِ آن کارها را نشان بده . یعنی جوهر معنوی کارهای خود را نمایان ساز و رَم نکن . [ مولانا تا اینجا با تمثیلاتی گفت که اعمال و عبادات چون باقی نمی ماند از جملۀ اَعراض است . اما همین اَعراض در لوحِ ضمیر آثاری متناسب با خود بر جای می گذارد . حال باید دید که آن آثار ، مثبت است یا منفی . ]
این صفت کردن ، عَرَض باشد ، خَمُش / سایۀ بُز را پیِ قربان مَکُش,این توصیف اعمال نیز نوعی عَرَض است . درست مانند این است که سایه بُزی را برای قربانی ذبح کنی . پس همانطور که نمی توانی سایۀ بُز و یا هر حیوانِ دیگر را به جای حقیقتِ آن بکُشی . همینطور اگر حقیقتی را با اوصافی وصف کنی . آن توصیف ها همه به منزلۀ عَرَض است نه جوهر و حقیقت . [ مولانا خود فرموده است : « سخن ، سایۀ حقیقت است و فرعِ حقیقت »  ( فیه ما فیه ، ص 7 ) . نیکلسون در توضیح این بیت می گوید : « گمان مَبَر که با توصیف اعمال و خوبی هایی که صرفاََ اسباب امکانیه و آلتِ استکمال جوهر حقیقی است می توانی تصور و اندیشۀ درستی از جوهر حقیقی کسی را منتقل سازی » ( شرح مثنوی معنوی مولوی ، دفتر دوم ، ص 697 ) ]
گفت : شاها ، بی قُنوطِ عقل نیست / گر تو فرمایی عَرَض را نقل نیست,غلام نیکخو گفت : ای پادشاه ، اگر تو می فرمایی که عَرَض ، قابل انتقال نیست . این مطلب ، عقل را دچارِ نومیدی می کند .
پادشاها ، جز که یأسِ بنده نیست / گر عَرَض کآن رفت باز آینده نیست,ای پادشاه ، اگر تو می فرمایی که وقتی عَرَض برود دیگر باز نمی گردد . این امر چیزی جز مایۀ نومیدی بنده نیست .
گر نبودی مر عَرَض را نقل و حشر / فعل ، بودی باطل و اقَوال ، فَشر,اگر برای عَرَض ، انتقال و حشری نباشد . یعنی اگر عَرَض از میان برود و دوباره پدید نیاید . عمل بندگان ، باطل و گفتارشان بیهوده و هذیان می شد . [ فَشر = با فتحِ اول به معنی هذیان و بیهوده . توضیحات این لغت در فرهنگ نفیسی ، ج 4 ، ص 1565 ]
این عَرَض ها نقل شد لَونی دگر / حشرِ هر فانی بُوَد کونی دگر,این عَرَض ها نیز منتقل می شود ولی به نوعی دیگر ، و محشور شدن هر موجود فناپذیری ، ماهیت دیگری دارد . [ اکبرآبادی معتقد است که جنّت و نعمت های جنّت ، همین اوصاف و اعمال حسنۀ شخص است که در برزخ ، متمثّل خواهد شد . و همچنین دوزخ و شداید دوزخ ، همان افعال ذمیمه و صفات قبیحۀ اوست که متمثّل می گردد . و چون بهشت و دوزخ در جمیعِ عوالم ، موجود و متحقق است . بهشت و دوزخ در این عالم همین اوصاف و اعمال حسنه و قبیحه است و در عالم برزخ بصورت اشجار و میوه ها و آتش و قفل و بند و … ( شرح مثنوی ولی محمد اکبرآبادی ، دفتر دوم ، ص 109 ) . پس اعمال و احوال نیک و بد نابود نمی شوند بلکه به عالم دیگری می روند و به صورت های برزخی متمثّل می شوند . ]
نقلِ هر چیزی بُوَد هم لایقش / لایقِ گَلّه بُوَد هم سایقش,اانتقال هر چیزی مناسب با ماهیّتِ همان چیز است . چنانکه مثلا چوپان هر رمه ای لایق همان رمه است . [ سایق = رانندۀ چاروا ، ارّاده ران . ( فرهنگ نفیسی ، ج 3 ، ص 1826 ) ]
وقتِ محشر هر عَرَض را صورتی است / صورتِ هر یک عَرَض را نوبتی است,به هنگام حشر ، هر عَرَضی دارای صورتی است و برای صورت هر عَرَضی نیز نوبتی است تا به ظهور رسد . ( شرح کفافی ، ج 2 ، ص 108 ) . [ جمیع افعال و احوال و نیّات ما در قیامت به صورت هایی تمثّل می یابد . ]
بنگر اندر خود ، نَه تو بودی عَرَض ؟ / جُنبشِ جفتی و جُفتی با غرض ؟,حالا به خود نگاه کن . مگر تو عَرَض نبودی ؟ مگر تو نتیجه و حاصلِ هیجان و جنبش نر و ماده ای نیستی . [ اگر یای «جفتی» دوم را خطاب بگیریم . معنی مصراع دوم می شود : تو از جنبش و حرکت جفتی حاصل شده ای و خودِ تو نیز با غَرض و مقصودی ، قرین و همراهی که آن ، نتیجه عمل توست . ( شرح کبیر انقروی ، دفتر دوم ، جزو اول ، ص 336 و 337 ) . البته باید متوجه بود که در مثنوی اصطلاحات منطق و فلسفه و حکمت و تصوّف آنگونه که در نزدِ اهلش منظور است مطمع نظر نیست . جهت توضیح بیشتر : شاه ابتدا خواست دانش غلام را امتحان کند . از اینرو خود را طرفدار این عقیده معرفی کرد که اَعراض ( اعمال ) ، صورت هایی از وجودند که هیچ ارتباطی با باطن آدمی ندارند . اما غلام اشتباه شاه را تصحیح می کند و استدلال می کند که همانطور که اثر در وجودِ مؤثرِ خود مستور است . عَرَض ها نیز در نفسِ جوهر مستوراند . ]
بنگر اندر خانه و کاشانه ها / در مهندس بود چون افسانه ها,تو برای مثال به خانه ها و کاشانه ها نگاه کن . همۀ اینها ابتدا در ضمیر و ذهن مهندس همانند افسانه ها و صُورِ خیالی بودند .
آن فلان خانه که ما دیدیم خَوش / بود موزون صُفّه و سقف و دَرَش,از بین خانه ها ، فلان خانه ای که به نظر ما زیبا آمد ، سقف و در و ایوانش موزون و متناسب بود . [ موزون صفه = ایوانی مناسب و متعادل ]
از مهندس آن عَرَض و اندیشه ها / آلت آورد و ستون از پیشه ها,عَرَض ها و اندیشه در ذهن مهندس بود و او از صاحبانِ حرفه ها ، ابزار و آلاتی به دست آورد . [ طرح و نقشه ای که مهندس در ذهن داشت به اسباب و ابزاری نیاز داشت تا صورت تحقق یابد . پس اندیشه های خوب و بد نیز تا رسیدن به بهشت و دوزخ ، صورت کمالی پیدا می کنند . درست مانند بذری که در دل خاک کاشته می شود و پس از مدتی به نهال و درخت تبدیل می شود . ]
چیست اصل و مایۀ هر پیشه ای ؟ / جز خیال و جز عَرَض و اندیشه ای,اصل و گوهرِ هر پیشه و صنعتی جز خیال و فکر چیست ؟ اصل هر پیشه ای غیر از خیال و عَرَض و اندیشه چیز دیگری نیست .
جمله اجزایِ جهان را بی غَرَض / در نگر حاصل نشد جز از عَرَض,اگر تمام اجزای دنیا را با دیدی عاری از غَرض نگاه کنی خواهی دید که همۀ آنها بجز از عَرَض از چیز دیگری پدید نیامده است . [ اگر بینشی خالی از غَرض داشته باشی خواهی دید که همۀ اجزای جهان از عَرَض حاصل شده است . ]
اوّلِ فکر ، آخِر آمد در عَمل / بُنیَتِ عالَم چنان دان در ازل,ابتدای هر اندیشه پس از عمل آشکار می شود . و اساس و بنیاد جهان از ازل همینگونه بوده است . ( بُنیَت = اساس ، بنیاد ) . [ اشارت است به یکی از قواعد حکما یعنی علّتِ غایی . ( توضیح علّت غایی ، در شرع بیت 530 دفتر چهارم آمده است ) و متناسب با مسأله اعیان ثابته . اعیان ثابته :  در تصوّفِ ابن عربی ، اعیان ثابته بر حقایق و ذوات و ماهیات اشیاء اطلاق می شود . به سخنی دیگر ، آن صُورِ علمیه الهی که هنوز رایحۀ وجود را احساس نکرده اند ولیکن با وجود علم به خدا موجودیت یافته و از یکدیگر متمایز شده اند ، اعیان ثابته گویند . از اینرو این مرتبه را عالَمِ معانی نامیده اند . و در لسانِ حکما به آن ماهیّت گویند . یکی از شارحان گوید : حق سبحانه تعالی قبل از ایجاد خلق ، وجود آدمی را برای عالَم ، ملّتِ غایی قرار داد . بعد عالَم را به ظهور آورد . وقتی بنای عالَم ، کمال یافت . آدمی را بوجود آورد تا معلوم شود که مراد از عالَم ، آدم بوده است . ( شرح کبیر انقروی ، دفتر دوم ، جزو اول ، ص 338 ) ]
میوه ها در فکرِ دل اوّل بُوَد / در عمل ظاهر به آخر می شود,برای مثال ، صورت میوه ها ابتدا در ذهنِ باغبان پیدا می شود و سرانجام ضمن تلاش و کار ، آن میوه ها تحقق خارجی پیدا می کند .
چون عمل کردی ، شَجَر بنشاندی / اندر آخِر ، حرفِ اوّل خواندی,تو آنگاه که کار کردی و درختان را در خاک نشاندی . گویی که در پایان حرف اول را خوانده ای . [ حرف اول در اینجا اشاره است به صورت ذهنی میوه ها که قبل از عمل به نشاندنِ درختان در ضمیر باغبان پدید می آید . و مقصود از نشاندن درخت ، بدست آوردن میوه های آن است . ]
گر چه شاخ و برگ و بیخش اوّل است / آن همه از بهرِ میوه ، مُرسَل است,اگر چه ریشه و شاخ و برگ درخت ، مقدّم بر میوه آن است . ولی همۀ اینها برای پدید آمدن میوه فرستاده شده است .
پس سِری که آن مغزِ آن افلاک بود / اندر آخِر ، خواجۀ لَولاک بود,بنابراین ، این رازی که مغز و زبدۀ افلاک بود . سرانجام ، آن راز نهان ، وجود حضرت پیامبر (ص) بود که حدیث لولاک به آن سرور خطاب می کند . [ اشاره است به حدیثِ معروفی که در کتب صوفیه فراوان آمده است . « اگر ای پیامبر (ص) تو نمی بودی جهان را نمی آفریدم » صوفیه این حدیث را قدسی دانسته و از آن بسیار استفاده کرده اند . صرف نظر از سند این حدیث که آیا معتبر است یا خیر . مفهوم کلّی آن قابل دفاع است . چنانکه در آیه 7 سوره هود می فرماید : « و اوست آن خدایی که بیافرید آسمان ها و زمین را در شش برهه از زمان و عرش او بر آب قرار داشت تا شما را بیازماید که کدامینتان نکوکارترید … » با این ملاحظه ، آفرینش جهان بخاطر وجود انسان بوده است . ابن عربی در فصوص الحکم می گوید : « بدینسان حضرت حق تعالی با چشم انسان به آفریدگان در نگریست ، پس به آنان رحم آورد . از اینرو عالَم با وجود انسان کامل شد » . این که وجود انسان کامل ، علّتِ خلقتِ جهان بوده است تردیدی در آن نیست و با مبانی اعتقادی سازوار است . خطابِ حدیثِ مذکور به شخصِ پیامبر (ص) به دلیل آن است که حقیقت ایشان ، کاملترین و شریف ترین مخلوقات بوده است . توضیح در بارۀ حقیقتِ محمدّیه در شرح بیت 909 همین بخش آمده است . ]
نقلِ اَعراض است این بحث و مقال / نقلِ اَعراض است این شیر و شَگال,این بحث ها و گفتگوها نیز ، مثالی است برای انتقال عَرَض ها . همچنین این شیر و شغال مثالی برای انتقال عَرَض ها است . [ همۀ این بحث ها و سخنانی که میان شاه و غلام گذشت در حکم عَرَضی بود تا از خلال آن ، جوهر حقیقت درک شود . همینطور داستان شیر و شغال ( در کلیله و دمنه و جز آن ) نیز صورت و عَرَضی بیش نیست تا از خلال آن جوهر حقیقت نمایان گردد . ( شرح کفافی ، ج 2 ، ص 447 ) . وجوه دیگری برای شیر و شغال در بیان آمده . از آن جمله گفته اند که مراد از مصراع دوم ، انتقال ذات شیر و شغال از صورت عَرَضی به صورت جوهری است . ( شرح ولی محمد اکبرآبادی ، دفتر دوم ، ص 111 ) ] شَگال = شغال ، بعضی آن را با کسرۀ شین خوانده اند که به معنی پای بند ستور است . با این ملاحظه ، معنی بیت می شود : این معانی مانند شیر و این الفاظ مانند قید و بند آن است . یعنی کلمات ، معانی را در دام خود گرفتار و اسیر می کنند . ( شرح کبیر انقروی ، دفتر دوم ، جزو اول ، ص 339 ) .
جمله عالَم خود عَرَض بودند تا / اندرین معنی بیآمد هَل أتا,همۀ موجوداتِ این جهان ، در اصل ، عَرَض بوده اند . حتی در این باره که همۀ عالَم ، اَعراض بوده اند . آیه هَل أتی نازل شد . [ چنانکه ابن عربی در پایان فصّ شعیبی گفته است . « و اما اشاعره این مطلب را درنیافتند که جهان ، جملگی عَرَض است و در هرآن ، دگرگون می شود . زیرا که عَرَض در دو زمان بر یک حال باقی نمی ماند » ( شرح فصوص الحکم ، ج 1 ، ص 446 و 447 ) . مصراع دوم اشاره است به آیه 1 سوره دهر ( انسان ) که می فرماید : « آیا روزگاری بر آدمی گذشت که چیز قابل ذکری نباشد ؟ » استفهام در این آیه برای تثبیت مطلب است . با این ملاحظه معنای آیه این است « مسلماََ روزگاری بر آدمی گذشته است که چیز قابل ذکری نبوده است » . با استناد به این آیه بدست می آید که همۀ عالَم چیزی جز عَرَض نبوده است . آیه فوق هر چند در شأن انسان نازل شده ولی کلّ عالَم را نیز در بردارد . زیرا انسان زبده و عصارۀ تمام جهان است . ( شرح کبیر انقروی ، دفتر دوم ، جزو اول ، ص 341 ) ]
آن عَرَض ها از چه زاید ؟ از صُوَر / وین صُوَر هم از چه زاید ؟ از فِکر,این عَرَض ها از چه چیزی زاده می شود ؟ مسلماََ از صورت ها ، و این صورت ها از چه زاده می شود ؟ قطعاََ از اندیشه ها . [ همۀ افعال و فعل و انفعالاتِ ممکنات ، از صورت های عقلی سرچشمه گرفته است و آنها نیز از عقلِ کل ( حقیقت مطلق ) صدور یافته اند . ]
این جهان یک فکرت است از عقلِ کُل / عقل چون شاه است و ، صورت ها رُسُل,این جهان ، اندیشه ای از عقلِ کلّ است . عقلِ کلّ مانند شاه است و صورت ها مانند رسولانِ او . [ عقلِ کلّ ، همان صادرِ اوّل است که اصلِ وجودِ عالَم است و ساری در همۀ موجودات ، ( شرح ابیات 1899 دفتر اوّل و 3335 دفتر اول ) .
عالَمِ اوّل ، جهانِ امتحان / عالَمِ ثانی ، جزایِ این و آن,جهان نخستین ، جهان آزمایش است و جهان دوم ، جزای این و آن است . [ جهان نخستین اشاره به دنیا دارد و جهان دوم اشاره به آخرت . پس غلام می گوید که جوهر اعمال در قیامت به ظهور رسد . ]
چاکرت شاها ، جنایت می کند / آن عَرَض ، زنجیر و زندان می شود,ای پادشاه ، مثلا بندۀ تو مرتکب جنایتی می شود که آن جنایت جزو اعراض است . ولی آن عَرَض برای او به زنجیر و زندان مبدّل می شود . [ اعمال اگر چه از قبیل اعراض است و خاصیّت اعراض این است که در دو آن باقی نماند ولی اثرش منتقل می شود . ]
بنده ات چون خدمتِ شایسته کرد / آن عَرَض نه خِلعتی شد در نبرد ؟,ولی برعکس ، اگر بنده و غلام تو خدمت شایسته و پسندیده انجام دهد . مگر این عَرَض در این سعی و تلاش به خلعتی که جوهر است تبدیل نشد ؟
این عَرَض با جَوهَر آن بیضه است و طَیر / این از آن و ، آن از این زاید به سَیر,این عَرَض در نسبت با جوهر مانند قضیّه تخم مرغ با مرغ است . همانطور که در سیر تکاملی ، تخم مرغ از مرغ پدید می آید و مرغ نیز از تخم مرغ پیدا می شود . [ تا اینجا مولانا از زبان آن غلام نیکخو مثال های فراوانی آورد در تبیین اینکه عَرَض به جوهر مبدّل می شود . ]
گفت شاهنشه : چنین گیر ، اَلمراد / این عَرَض هایِ تو یک جوهر نزاد ؟,شاه به غلام نیکخو گفت : فرض می گیریم که مراد و مقصود ، همان است که تو گفتی ، پس چرا این عَرَض های تو یک جوهر نیز پدید نیاورد . [ چرا تبدیل عَرَض به جوهر در مورد تو تحقق نیافت و ظاهرت ، حقیقت باطن تو را دگرگون نساخت . ( شرح کفافی ، ج 2 ، ص 448 ) ]
گفت : مخفی داشته است آن را خِرَد / تا بُوَد غیب این جهانِ نیک و بد,غلام در پاسخ شاه گفت : عقلِ کل آن جوهر را مخفی و پنهان داشته تا جهان نیک و بد ( آخرت ) در جهان ما مستور و نهان بماند . [ در مصراع اول « خِرَد » را می توان هم بر عقلِ نظری و هم بر عقلِ کلی حمل کرد . اگر به معنی عقل نظری بدانیم معنی این است : عقلِ نظری که جزیی بین و محدود است . سبب می شود که حقیقتِ عالَمِ حشر و نشر پوشیده بماند . و اِلّا حقیقت و جوهر قیامت بر اهلِ کشف و شهود نهان نیست بلکه عیان است . (شرح مثنوی ولی محمد اکبرآبادی ، دفتر دوم ، ص 112 ) . و اگر «خِرَد» را عقل کلّی فرض کنیم مقصود اینست : عقلِ کلّی ، جوهر و باطنِ قیامت را بر اهلِ دنیا پوشیده داشته است . ( شرح کفافی ، ج 2 ، ص 448 ) ] نیکلسون در ذیل دو بیت اخیر گوید : شاه ، ضمن آنکه بحث و استدلال غلام را می پذیرد و شواهدی چند می طلبد که مبتنی باشد بر مشاهدۀ بی واسطۀ روحانی . اگر غلام اعمال نیک به جای آورده باشد باید که بتواند در مورد خود « ثمره ای جوهری » بنمایاند . غلام پاسخ می گوید که جوهرِ حقیقی اعمال نیک ، ایمان صاف و صادق به حق تعالی (اخلاص) ، اندر دل پنهان است و نمی توان آن را مشهود ساخت . باز ایمان و نتایجِ روحانی ایمان موکول است به سِر تقدیرِ ازلِ حق تعالی که این عالَم آن را مکشوف نمی سازد . زیرا اگر آن معلومِ همگان می شد شَر ناپدید می شد و غَرضِ حق تعالی از خلق عالَم بهرِ ظاهر ساختن صفات رحمت و قهر خود بی اثر می ماند . نیکلسون قبول ندارد که « این جهان نیک و بد » به « جهان جزای نیک و بد » اشاره داشته باشد بلکه او می گوید : منظور مولانا این است که این جهان ، مکان اختفا ( غیب ) بدین مفهوم است که اعیان اشیاء بر اکثریت عظیم آنان که در آن می زیند پوشیده می ماند . ( شرح مثنوی معنوی مولوی ، دفتر دوم ، ص 702 ) .
ز آنکه گر پیدا شدی اَشکالِ فکر / کافر و مؤمن نگفتی جز که ذِکر,زیرا اگر صورت اندیشه ، آشکار و نمایان می شد . کافر و مؤمن بجز ذکر حق چیزی نمی گفتند . [ ذکر = شرح بیت 271 همین دفتر ]
پس عیان بودی نه غیب ای شاه ، این / نقشِ دین و کُفر بودی بر جَبین,بنابراین ای پادشاه ، اگر عقل ، آن جوهر را مخفی نمی داشت . نشان دینداری و کفر در کسی نهان نمی ماند . بلکه بر پیشانی هر کس نوشته می شد .
کِی در این عالَم بُت و بُتگر بُدی ؟ / چُون کسی را زَهرۀ تَسخُر بُدی,دیگر چه کسی در این جهان ، بت و بت ساز باقی می ماند ؟ و چه کسی جرأت این را داشت که به مسخره کردن انبیاء و اولیاء بپردازد ؟
پس قیامت بودی این دنیایِ ما / در قیامت کِی کُند جُرم و خطا ؟,در این صورت ، دنیای ما همان روزِ قیامت می شد . در روز قیامت چه کسی می تواند گناه و لغزشی مرتکب شود ؟
گفت شه : پوشید حق پاداشِ بَد / لیک از عامه ، نه از خاصّانِ خَود,شاه گفت : اگر چه حق تعالی ، پاداش و جزای اعمال بَد را پوشیده دانسته . ولی این حقیقت را از عامۀ مردم پوشانده نه از بندگان خاص خویش .
گر به دامی افکنم من یک امیر / از امیران خُفیه دارم ، نه از وزیر,برای مثال ، اگر من بخواهم یکی از فرماندهانم را به بندِ اسارت و حبس کشم ، این قصد را از دیگر فرماندهان مخفی می دارم نه از وزیر .
حق به من بنمود پس پاداشِ کار / وز صُورهایِ عمل ها صد هزار,بنابراین ، حق تعالی پاداش کارها را به صورت اعمال بی شمار به من نشان داده است .
تو نِشانی دِه که من دانم تمام / ماه را بر من نمی پوشد غَمام,ای غلام ، تو از اعمالت تنها یک نشان به من بده . زیرا که من همۀ مسئله را می دانم . چه ابرِ شک و تردید نمی تواند ماه حقیقت را بر من بپوشاند . ( مقتبس از شرح کبیر انقروی ، دفتر دوم ، جزو اول ، ص 346 ) . [ در این بیت شاه ، تمثیلی است از مردان حق که به بواطنِ امور آگاه و واقف اند . وجه دیگر : تو نشانه ای به من بده تا من کلِ مسئله را دریابم . ( شرح مثنوی شریف ، دفتر دوم ، ص 145 و شرح کفافی ، ج 2 ، ص 111 ) . غَمام = ابر ]
گفت : پس ، از گفتِ من مقصود چیست ؟ / چون تو می دانی که آنچه بود چیست,آن غلام در پاسخ شاه گفت : تو که از نتایج اعمال من واقفی ، پس مقصودت از سخن گفتن من چیست ؟ [ تو که می دانی پس چرا از من سوال می کنی ]
گفت شه : حکمت در اظهارِ جهان / آنکه دانسته برون آید عیان,شاه گفت : حکمت پدید آوردن جهان ، این بوده که علمِ خداوند عیان و نمایان شود . [ خداوند ابتدا به این جهان هستی ، علم داشت . ولی آن را پدیدار ساخت تا علم او به مرتبۀ عین رسد ]
آنچه می دانست تا پیدا نکرد / بر جهان ننهاد رنجِ طَلق و درد,خداوند پیش از آنکه معلومات خود را آشکار سازد . رنج و دردِ زایمان را در جهان پدید نیاورد . ( طَلق = درد زایمان ) . [ در دو بیت اخیر اشاره است به بحثِ اعیان ثابته که در بیت 970 همین بخش از آن سخن به میان آمد . مصراع دوم جنبۀ تمثیلی دارد . زنی که باردار است از وجود بچه در شکم خود آگاه است . ولی تا وقتی که آن بچه را نزاید و آشکار نسازد رنج و دردِزا را یر جهان نتواند فرو نهاد . بنابراین علم ، آدمی را از عین بی نیاز نمی کند . پس ای غلام اگر من به تو گفتم عملت را به من نشان بده به این دلیل بود که علمِ من به مرتبۀ عین برسد و آنچه در علم ، نهان دارم در عالم عیان ظهور کند واِلّا منظورم این نبود که به من علم بده ]
یک زمان بیکار نتوانی نشست / تا بَدی یا نیکیی از تو نَجَست,تو نمی توانی لحظه ای بیکار بنشینی تا اینکه یک کار بَد و یا خوبی از تو سر بزند . [ این همان حالی است که در تو ایجاب می کند که عملت را به مرتبۀ عین برسانی . ]
این تقاضاهای کار از بهرِ آن / شد موکِل تا شود سِرّت عیان,این انگیزه های کار و رفتار برای این بر تو چیره می شود که رازِ نهانت عیان شود .
پس کلابۀ تن کجا ساکن شود ؟ / چون سَرِ رشتۀ ضمیرش می کشَد ؟,بنابراین این کلافِ تن چگونه می تواند ساکن بماند در حالی که قلب و درونش سررشته اش را می کشد ؟ ( کلابه = کلاف ، گلوله ریسمان ) . [ پس همانطور که سررشته ، کلاف را می چرخاند . قلب و درون آدمی نیز جسم را به حرکت و رفتار درمی آورد ]
تاسۀ تو شد نشانِ آن کشِش / بر تو بیکاری بُوَد چون جان کنِش,اندوه و اضطرابی که در موقع بیکاری بر تو غلبه می کند . نشانه همان کِشش و انگیزۀ درونی است بطوریکه این بیکاری ، برای تو مانند جان کندن می شود . [ تاسه = اندوه و دلتنگی ]
این جهان و آن جهان زاید ابد / هر سبب مادر ، اثر زاید ولد,این جهان و آن جهان همواره در حال زایش است . هر سبب مانند مادر است و اثرش مانند فرزند . [ هر سببی که اثری از آن حاصل شود . خودِ آن اثر نیز سببِ آثار دیگر می شود و زنجیره ای از علل و معالیل پدید می آید . ]
چون اثر زایید ، آن هم شد سبب / تا بزاید او اثرهایِ عجب,همینکه اثری پدید آمد خود به یک سبب دیگر تبدیل می شود تا آثارِ شگفت انگیز دیگر پدید آورد .
این اثرها نسل بر نسل است ، لیک / دیده ای باید منوّر نیک نیک,این سبب ها زنجیره وار در پی یکدیگر می آیند . ولی چشمی بسیار روشن لازم است که این همه اسباب و آثار را مشاهده کند .
شاه با او در سخن اینجا رسید / تا بدید از وی نشانی ناپدید,گفتگوی شاه با غلام تا اینجا رسیده بود که ناگهان نشانی در او دید که ظاهر نبود . [ شاه ضمن گفتگو علامتی در او دید که نشان از آن بود که غلام ، صاحبِ معرفت و کمال است .
گر بدید آن شاهِ جویا ، دور نیست / لیک ما را ذِکرِ آن دستور نیست,اگر آن شاه جویای اسرار ، در آن غلام نشانه ای دید . این کار از او بعید نیست . ولی ما چنین اجازه ای نداریم که آن راز را برمَلا سازیم .
چون ز گرمابه بیآمد آن غلام / سویِ خویشش خواند آن شاه و هُمام,وقتی غلامِ زیبا روی بَد سِرشت از حمام آمد . آن شاه و بزرگ او را نزدِ خویش خواند . [ هُمام = مهتر ، جوانمرد ، پادشاه بزرگ همّت ]
 گفت : صُحّاََ لَک نَعیمُ دایمُ / بس لطیفی و ظریف و خوب رُو,شاه به غلام گفت : عافیت باشد پیوسته کامکار باشی . زیرا که تو بسیار لطیف و ظریف و زیبا رخسار هستی .
ای دریغا گر نبودی در تو آن / که همی گوید برایِ تو فلان,اای دریغ و افسوس ، کاش آن عیب هایی که رفیقت از تو برای من گفته در تو نبود .
شاد گشتی هر که رویت دیدیی / دیدنت مُلکِ جهان ارزیدیی,در آن صورت هر آنکس که رویت را می دید شادمان می شد و دیدارِ تو به همه مُلکِ جهان می ارزید .
گفت : رمزی ز آن بگو ای پادشاه / کز برای من بگفت آن دین تباه,وقتی که غلام زیبارو این سخنان را شنید با عصبانیت گفت : شاها از حرف هایی که آن غلام بی دین و ایمان در باره من زده اندکی بازگو کن .
گفت : اوّل وصفِ دو روییت کرد / کآشکارا تو دوایی ، خُفیه ، درد,شاه گفت : نخستین عیبی که به تو نسبت داد . دورویی و نفاق تو است . به این معنی که تو در پیشِ روی انسان مانند داروِ جانبخشی و پشت سرِ انسان مانند دردِ بی درمان .
خُبثِ یارش را چو از شه گوش کرد / در زمان دریایِ خشمش جوش کرد,آن غلامِ زیبارو وقتی که پلیدی و فرومایگی دوستش را شنید . ناگهان دریای خشم و غضبش به جوش آمد . [ در حالیکه غلام زشت رویِ نیک سیرت جز ستایش حرفی در باره او نزده بود و شاه از این کلمات ، قصدِ سنجیدن شخصیت او را داشت . ]
کف برآورد آن غلام و سرخ گشت / تا که موجِ هجو او از حد گذشت,غلام چنان خشمناک شد و کف بر دهان آورد و رخساره اش سرخ شد و دیگر موجِ بدگویی و قدحش از حد فراتر رفت .
کو ز اوّل دَم که با من یار بود / همچو سگ در قحط ، گُه خوار بود,و گفت : او از همان آغاز دوستی با من ، مانند سگ در ایام قحطی ، نجاست می خورد .
چون دُمادُم کرد هجوش چون جَرَس / دست بر لب زد شهنشاهش که : بس,وقتی که آن غلام پی در پی همانند جَرَس ، رفیقِ خود را موردِ ذمّ و بدگویی قرار داد . شاه دست بر دهانش نهاد که دیگر بَس است .
گفت : دانستم تو را از وَی بد آن / از تو جان ، گَنده ست ، وز یارت ، دهان,شاه گفت : من با یک آزمایش تو را از رفیقت باز شناختم . دانستم که تو جانت بویِ تعفّن می دهد و رفیقت ، دهانش . یعنی تو باطنت بد است و او ظاهرش .
پس نشین ای گَنده جان از دُور تو / تا امیر ، او باشد و مأمور ، تو,پس ای که جان و روحِ پلید و گندیده ای داری . دورتر بنشین تا امیر و فرمانروا او باشد و مأمور و فرمانبر تو باشی .
بر حدیث آمد که تسبیح از ریا / همچو سبزۀ گُولخَن دان ای کیا,ای بزرگوار در حدیث آمده است . تسبیح و ذکرِ خدا از روی ریا ، مانند سبزه زاری است رُسته در سرگین زار .
پس بدان که صورتِ خوب و نکو / با خِصالِ بَد نیرزد یک تَسو,پس این مطلب را خوب درک کن که صورت زیبا و نیکو با داشتن خوی و سیرت بَد پشیزی نمی ارزد .
ور بود صورت حقیر و ناپذیر / چون بُوَد خُلقش نکو ، در پاش میر,اگر صورتِ شخصی زشت و ناپسند باشد ولی خوی و سیرتِ خوبی داشته باشد . سزاوار است که در برابر او جان ببازی . [ میر = بمیر ، فعل امر از «مردن» ]
صورتِ ظاهر ، فنا گردد بدان / عالَمِ معنی بمانَد جاودان,صورت ظاهری رو به فنا و نیستی می گذارد ولی عالَمِ معنی جاودانه است .
چند بازی عشق با نقشِ سبو ؟ / بگذر از نقشِ سبو ، رُو آب جُو,تا کی به نقشِ سبو عشق می ورزی و بدان اظهار علاقه می کنی ؟ از نقشِ سبو ، صرف نظر کن و در طلبِ آب برآ .
صورتش دیدی ، ز معنی غافلی / از صدف دُری گزین گر عاقلی,اتو صورتِ آن سبو را می بینی در حالی که از معنایش غافلی . اگر عاقل و خردمندی از صدف ، مرواریدی برگیر .
این صدف هایِ قوالب در جهان / گر چه جمله زنده اند از بحرِ جان,این قالب ها که به منزلۀ صدف اند . اگر چه همۀ آنها از دریای جان زنده اند .
لیک اندر هر صدف نَبوَد گُهَر / چشم بگشا ، در دلِ هر یک نگر,ولی در هر صدفی گوهر یافت نمی شود . پس باید چشم بگشایی و درون هر یک از آن ها را ببینی .
کآن چه دارد ؟ وین چه دارد ؟ می گزین / ز آنکه کمیاب است آن دُرِ ثَمین,که آن صدف چه دارد ؟ و این صدف چه دارد ؟ سپس انتخاب کن . زیرا که آن مرواریدِ گرانبها واقعاََ کمیاب است . ( ثَمین = گرانبها ، قیمتی ) . [ همینطور افرادِ انسانی را نیک موردِ دقت قرار بده که آیا دارای گوهرِ معنویت هستند یا درونی خالی و پوچ دارند . ]
گر به صورت می روی ، کوهی به شکل / در بزرگی هست ، صد چندان که لعل,اگر به صورت توجه کنی . در آن صورت کوه در ضخامت و بزرگی صدها بار از لعل بزرگتر است .
هم به صورت دست و پا و پشمِ تو / هست صد چندانکه نقشِ چشمِ تو,همچنین از نظرِ ظاهر ، دست و پا و ریشِ تو ، صد برابر ظاهر چشمِ تو است .
لیک پوشیده نباشد بر تو این / کز همه اعضادو چشم آمد گُزین,ولی این نکته از تو پوشیده نیست که از همۀ اعضای بدن ، فقط دو چشم ، برگزیده و ممتاز شده است .
از یک اندیشه که آید در درون / صد جهان گردد به یک دَم سرنگون,از یک اندیشه که در ضمیر آدمی پیدا می شود . در یک آن ، صد جهان ویران می شود .
جسمِ سلطان گر به صورت یک بُوَد / صد هزاران لشکرش در پَی رود,برای مثال ، جسمِ شاه اگر چه در ظاهر یکی بیش نیست . ولی صدها هزار لشکر به دنبال او روان می شود . [ چون مردم از تصور و اندیشه ای که از آن شاه دارند مطیع او می شوند . ]
باز شکل و صورت شاهِ صَفی / هست محکومِ یکی فکرِ خَفی,با همۀ این ها ، شکل و ظاهر این شاهِ برگزیده و زبده ، محکومِ یک فکرِ نهانی است .
خلقِ بی پایان ز یک اندیشه بین / گشته چون سیلی روانه بر زمین,مردمِ بی شمار را مشاهده کن که در اثر یک اندیشه در روی زمین مانند سیل ، روان می شوند . [ این اندیشه است که محرکِ همگان است نه صورت ]
هست آن اندیشه پیشِ خلق خُرد / لیک چون سیلی جهان را خورد و بُرد,آن فکر در نظر مردم ، اگر چه کوچک و ناچیز می آید . ولی مانند سیلی خروشان عالَم را می خورد و می بَرد .
پس چو می بینی که از اندیشه یی / قائم است اندر جهان هر پیشه یی,با این مقدمه روشن شد که در جهان ، هر صنعت و حرفه ای بر فکری قائم و استوار است .
خانه ها و قصرها و شهرها / کوه ها و دشت ها و نهرها,خانه ها و کاخ ها و شهرها و کوه ها و بیابان ها و رودها جملگی قائم بر اندیشه است .
هم زمین و بحر و هم مِهر و فلک / زنده از وَی همچو از دریا سَمَک,همچنین زمین و دریا و خورشید و سپهر از آن فکر زنده اند همانطور که ماهی در دریا زنده می ماند . [ سَمَک = ماهی ]
پس چرا از ابلهی پیشِ تو کور / تن سلیمان است ، اندیشه چو مور ؟,پس چرا بر اثر نادانی در نظرِ تو که کوردلی ، جسم مانند سلیمان (ع) با حشمت و جلال جلوه می کند و فکر مانند مورچه ، حقیر و کوچک ؟ [ از اینجا مولانا به نقدِ صورت پرستان می پردازد . همان کسانی که صورت را بر معنا ترجیح می دهند . ]
می نماید پیشِ چشمت کُه بزرگ / هست اندیشه چو موش و ، کوه گرگ,در نظرِ تو کوه ، بزرگ جلوه می کند . و فکر در نظرِ تو مانند موش ، کوچک می نماید و کوه مانند گرگ ، بزرگ به نظر می رسد .
عالَم اندر چشمِ تو هَول و عظیم / ز ابر و رعد و چرخ داری لرز و بیم,جهان در چشمِ تو هولناک و سترگ است . و تو از ابر و رعد و آسمان دچار بیم و لرز می شوی . [ زیرا هیبت ظاهری آنها تو را مقهور می سازد . ]
وز جهانِ فکرتی ای کم ز خَر / ایمن و غافل چو سنگِ بی خبر,ای پست تر از الاغ ، تو مانند سنگی بی جان از جهانِ اندیشه آسوده و بی خبری .
ز آنکه نقشی ، وَز خرد بی بهره ای / آدمی خُو نیستی خر کُرّه ای,زیرا که تو فقط نقش و صورتی و از عقل و معنی بهره ای نداری . تو سیرت آدمیان نداری بلکه کُرّه خری بیش نیستی .
سایه را تو شخص می بینی ز جهل / شخص از آن شد پیشِ تو بازی و سهل,تو از روی نادانی ، سایه را شخص می پنداری . یعنی اوهام را واقعیت می انگاری . یا سایه را با خودِ شخص یکی فرض می کنی . از اینرو انسان در نظر تو بازیچه و حقیر است .
باش تا روزی که آن فکر و خیال / برگشاید بی حجابی پَرّ و بال,صبر کن تا روزی که آن فکر و خیال ، آشکارا بال و پری گشاید .
کوه ها بینی شده چون پشمِ نرم / نیست گشته این زمینِ سَرد و گرم,کوه ها را خواهی دید که مانند پشم ، نرم شده و این زمینِ سرد و گرم را نیست شده خواهی دید . [ اشاره است به آیه 5 سوره القارعه . « و کوه ها همانند پشمِ حلاجی شده گردد » و آیه 48 سوره ابراهیم . « روزی که زمین ( به امر حق ) به زمینی جز این بدل شود » ملاهادی سبزواری گوید : کنایه است از فنای آنها در جنبِ وجودِ حق … خداوند تلاشی کوههای صوری و انیّات ( = هستی های مجازی ) را به عباراتِ مختلفه اشارت فرموده . ( شرح اسرار ، ص 122 ) ]
نه سَما بینی ، نه اختر ، نه وجود / جُز خدایِ واحدِ حیّ وَدود,نه آسمان می بینی و نه ستاره ای و نه جز خدای یگانه زندۀ و مهربان ، وجودِ دیگری .
یک فسانه راست آمد یا دروغ / تا دهد مر راستی ها را فروغ,یک افسانه راست باشد یا دروغ ، اهمیتی ندارد . بلکه مهم این است که حقایق را برای شنونده روشن کند . [ ظاهربینان در مَثَل های راهنمایان و مربیان بشر مناقشه می کنند . غافل از اینکه حق تعالی نیز در شیوۀ هدایت به نحو مَثَل حرف زده است . ]
پادشاهی ، بنده ای را از کرَم / برگزیده بود بر جملۀ حَشَم,پادشاهی یکی از غلامان خود را از روی جوانمردی بر سایر غلامانش برگزیده بود . [ حَشَم = چاکران ، خدمتکاران ] _ مولانا در تبیین این مطلب که ارزش انسان به اندیشه و باطنِ اوست . حکایتی را آغاز می کند . اما مضمون این حکایت به صورتی دیگر در دفتر ششم ، بیت 385 به بعد آمده است . پادشاهی ، یکی از غلامان خود را مقرب خود می سازد . جنانکه سلطان محمود غزنوی ، ایاز را عزیز خود کرد . حسودان در صدد ستیز و آزار او بودند ولی شاه از او حمایت می کرد .
جامگیِ او وظیفۀ چل امیر / دَه یکی قدرش ندیدی صد وزیر,مقرری و حقوق آن غلام ، معادل حقوق چهل فرمانده بود . و صد وزیر یک دهم ارزش او را نداشت . [ جامگی = راتبه ، ماهانه ، وظیفه و آنچه که به ملازم و نوکر و غلام دهند به جهت جامه بها و خوراک . ( فرهنگ نفیسی ، ج 2 ، ص 1053 ) ]
از کمالِ طالع و اقبال و بخت / او ایازی بود و شه ، محمودِ وقت,آن غلام به علّت کمال دولت و بخت و اقبال ، مانند ایاز ، عزیز بود و آن شاه نیز مانند سلطان محمود غزنویِ زمانِ خود . [ ایاز = غلام ترک و از امرای محبوب سلطان محمود غزنوی ، ( اعلام معین ، ج 1 ، ص 204 ) / طالع = شرح بیت 752 دفتر اول ]
روحِ او با روحِ شه در اصلِ خویش / پیش از این تن ، بود هم پیوند و خویش,روحِ آن غلام با روحِ شاه در اصل ، پیش از به وجود آمدن این جسم ، با روحِ شاه پیوند و خویشی داشت . [ اشاره است به حدیث « روح ها لشکریانی بسیج شده اند . هر کدام از آن ارواح که با دیگری آشنا باشد . همبسته می شوند و هر کدام که با دیگری بیگانه باشد گسسته » ( احادیث مثنوی ، ص 52 ) . ] _ مولانا به این بیت که می رسد مستمع را آماده شنیدن اسرار و نکته های تیز و باریک معنوی می بیند و عنان از کلام خود فرو می هلد و در عرصه معنا می تازد و می فرماید :
کار ، آن دارد که پیش از تن بده ست / بگذر ار اینها که نو حادث شده ست,کارِ حقیقی از آنِ آن وجود حقیقی و معنای مطلق است که پیش از جهانِ ماده بوده است . پس باید از پدیده های حادث و عالَم صورت بگذری . ادینگتون فیزیکدان می گوید : در آغاز خیال می کردم که ذهن محصولِ فرعی ماده است . تا رسیدم به اینکه جهان از فکر ساخته شده نه ماده ، جهان به آگاهی شبیه تر است تا ماده .
کار ، عارف راست ، کو نه اَحوَل است / چشمِ او بر کِشت های اوّل است,این کار ، کارِ عارف است . یعنی نگاه کردن و توجه داشتن به کارهای خدا مخصوص عارف است . زیرا که عارف ، دوبین نیست . و چشم عارف متوجّه کِشت های اوّل است . یعنی او کشتزار ازلی را می بیند . [ هر چه در این جهان به ظهور می رسد . او پیشتر آن را دیده است . توضیح بیشتر در شرح بیت 167 و 168 همین دفتر آمده است . ]
آنچه گندم کاشتندی و آنچه جَو / چشمِ او آنجاست روز و شب گِرَو,هر چه از گندم و یا جو کاشته اند . چشم عارف ، روز و شب به آنجا متوجه است . [ عارف ، حقیقت را می بیند و روز و شب و در هر آن و لحظه ای چشم از آن بر نمی گیرد . چرا که او مجذوبِ حقیقت است ]
آنچه آبست است شب ، جز آن نزاد / حیله ها و مَکرها با دستِ باد,شب آنچه آبستن است . جز آن نمی زاید . تدبیرها و نیرنگ ها در مقابل تقدیر الهی هیچ و پوچ است . [ مولانا در این بیت و ابیاتِ بعدی بار دیگر مسئله قضا و قدر را مطرح می کند که بحثی بسیار دقیق با نکته های ظریف و باریک است . فهم آن تنها با استدلالاتِ عقلی و احتجاجاتِ کلامی روشن نمی شود . بلکه باید به مدد کشف و ذوق در این وادی حرکت کرد . توضیح قضا و قدر در شرح بیت 2440 دفتر اول آمده است . ]
کی کُند دل خوش به حیلت هایِ گَش / آنکه بیند حیلۀ حق بر سَرَش,کسی که تدبیر خدای متعال را بر حیله های خود غالب می بیند . کی به حیله های فراوان و انبوه خود می تواند دل خوش کند ؟ ( گش = بسیار ، فراوان ، انبوه ) . [ اشاره است به آیه 54 سوره آل عمران « و آنان فریفتاری نمودند و خدا نیز مکر کرد و خدا بهترین مکر کنندگان است » در برخی از آیاتِ قرآنی به خدا نسبت مکر داده شده . لیکن مسلّم است که مکر خدا به معنی مذمومِ آن نیست . بلکه به معنی تدبیر و چاره سازی است . ( تفسیر المنار ، ج 9 ، ص 601 ) . مولانا نیز در بیت فوق با همین ذهنیّت حیله را به خدا نسبت می دهد . ]
او درونِ دام ، دامی می نهد / جانِ تو نَه این جهد ، نَه آن جهد,کسی که به تدبیر و عقلِ خود مغرور باشد . درون دام ، دامی دیگر کار می گذارد . به جان تو سوگند که نه دام نجات پیدا می کند نه دام گذار . [ اهلِ تدبیر را از دام تقدیر ، چاره و گریز نیست . هر چند خواهند که به حیله و تدبیر از دامِ تقدیر بگریزند . لیکن همان تدبیر ، عین دامِ تقدیر شود . ( شرح ولی محمد اکبرآبادی ، دفتر دوم ، ص 118 ) . ابیات ذیل در ادامه معنای داستان نگریستن عزرائیل بر مردی و گریختن آن مرد در سرای سلیمان آمده است . ]
گر بروید ، ور بریزد صد گیاه / عاقبت بر روید آن کِشتۀ اله,اگر مثلا صد گونه گیاه و چمن سبز شود و همۀ آنها فرو ریزد . سرانجام آنچه را که حق تعالی کاشته است خواهد رویید . [ این هم تمثیلی است در این که اگر آدمی صد نوع تدبیر و دوراندیشی به کار گیرد . ولی عاقبت آن می شود که حق تعالی اراده فرموده است . ]
کِشتِ تو کارید بر کِشتِ نخست / این دوم فانی است و آن اوّل دُرُست,برای مثال ، اگر در زمینی که قبلا کِشت شده ، کِشتِ دیگری روی آن انجام دهند . این کِشت تباه می شود و نمی روید . ولی آن کِشتِ نخستین در خاک ثابت و پایدار می ماند .
کِشتِ اوّل کامل و بُگزیده است / تخمِ ثانی فاسد و پوسیده است,زیرا کِشتِ نخستین ، کامل و برگزیده است . ولی کشتِ دوم ، تباه و پوسیده است . [ کشتِ اول ریشه در خاک دارد ولی کشتِ دوم ثبات و قراری ندارد از اینرو نمی روید . همینطور هر آنچه را که حق تعالی در ازل مقدّر کرده همان می شود و افعال آدمی مانند کشتِ دوم ، راه به جایی نمی برد . ]
افکن این تدبیرِ خود را پیشِ دوست / گر چه تدبیرت هم از تدبیرِ اوست,تدبیر خود را پیشِ محبوب حقیقی فرو افکن و دست از آن بردار . اگر چه همین تدبیر نیز از تدبیر ( تقدیر ) او ناشی شده است .
کار ، آن  دارد که حق افراشته است / آخر آن روید که اوّل کاشته است,آن کاری اعتبار دارد که حق تعالی آن را بر پا داشته باشد و سرانجام همان چیزی می روید که خدا کاشته است .
هر چه کاری ، از برایِ او بکار / چون اسیرِ دوستی ای دوستدار,هر چه می کاری برای خدا بکار . زیرا ای دوستدارِ حق ، تو اسیر و فرمانبردار او هستی .
گِردِ نفسِ دزد و کارِ او مپیچ / هر چه آن نه کار ، حق هیچ است هیچ,پیرامون نَفسِ امّاره ای که دزد و دَغل است . گردش مکن . زیرا هر چه که کارِ حضرت حق نباشد هیچ اندر هیچ است .
پیش از آنکه روزِ دین پیدا شود / نزدِ مالک ، دزدِ شب رسوا شود,پیش از آنکه روزِ جزا آشکار شود و قیامت فرا رسد . در نزدِ صاحبِ روزِ جزا ، دزدِ شب رسوا می شود . [ اهل هوی که حرامیان دین و ایمانِ مردم اند در این دنیا که به اعتبار پوشیدگی و احتجاب ، همانند شب است . در لباس صالحان درمی آیند و توشۀ معنویِ آنان را در می ربایند . هر چند که تیرگی دنیا سبب پوشیدگی چهرۀ حقیقی آنان می گردد . ولی در نزد حق تعالی و انبیاء و اولیاءالله کاملا رسوا و شناخته شده اند . ای بیت اشاره دارد به آیه 4 سوره فاتحه « مالکِ یَومِ الدّین : صاحب روز جزا . ]
رختِ دزدیده به تدبیر و فَنَش / مانده روزِ داوری بر گردنش,آن رخت و اسبابی را که با حیله و ترفند دزدیده ، در روز حساب و عدل ، وبال گردن آن دزد می شود . [ هر کس نتیجه اعمال خود را می بیند ]
صد هزاران عقل با هم برجهند / تا به غیرِ دامِ او دامی نهند,صدها هزار عقل با یاری و پشتیبانی یکدیگر در صدد برمی آیند تا دامی غیر از دامِ خدا کار بگذارند . [ می کوشند تا خود را از تقدیر الهی رهایی بخشند . اما تقدیر سبحان بر تدبیر انسان چیره است ]
دامِ خود را سخت تر یابند و بس / کی نماید قوّتی با باد ، خس ؟,ولی خود را در دامی سخت تر می یابند . برای مثال ، خار و خس در برابر باد چه نیرویی می تواند داشته باشد ؟ [ مصراع دوم را به وجه دیگر می توان معنی کرد : دام خود را سخت تر و محکمتر می دانند . ( شرح کبیر انقروی ، دفتر دوم ، جزو اول ، ص 369 ) . همانگونه که خار و خس در برابر تند باد ، چیزی به حساب نمی آید . صاحبان تدبیر نیز در برابر تقدیر الهی کاری از پیش نمی برند . ]
گر تو گویی فایدۀ هستی چه بود ؟ / در سؤالت فایده هست ای عنود,ظاهراََ از مولانا سؤال می شود ، تو که می فرمایی هر چه در این جهان به وقوع می پیوندد . همه از تقدیر الهی ناشی شده ، پس این جهان هستی چه فایده ایی دارد ؟ اصلا برای چه آفریده شده است ؟ مولانا در جواب می فرماید : ای حق ستیز ، تو که می گویی جهان هستی چه فایده ای دارد ؟ بدان که در همین سؤال تو فایده وجود دارد . [ توضیح بیشتر در شرح ابیات 1515 تا 1524 دفتر اول  آمده است . عنود = ستیزه گر ، مُعاند ]
گر ندارد این سؤالت فایده / چه شنوم این را ، عَبَث ، بی عایده ؟,اگر این سؤال تو فایده ای ندارد . چرا باید به این سؤال بیهوده و بی نتیجه گوش دهم ؟ [ عَبَث = بیهوده و بی فایده / عایده = عطا ، بخشش ، مهربانی ، نیکی ، سود . ( فرهنگ نفیسی ، ج 4 ، ص 2296 ) ]
ور سؤالت را بسی فایده هاست / پس جهان ، بی فایده آخِر چراست ؟,اگر سؤالِ تو فایده های بسیار دارد پس چرا جهان هستی باید بی فایده باشد ؟ [ مولانا به سؤال بیت 1068 جواب نقضی داده است . او می گوید : وقتی سؤال تو که امری جزیی است ، دارای فایده است . مگر می شود که جهان بی فایده باشد . ]
ور جهان از یک جهت بی فایده ست / از جهت های دگر پُر عایده ست,و اگر جهان از یک جهت بی فایده باشد . از جهات دیگر پُر از فایده و نتیجه است .
فایدۀ تو گر مرا فایده نیست / مر تو را چون فایده ست از وَی مه ایست,اگر چیزی برای تو فایده دارد . ولی برای من مفید نباشد . چون که برای تو فایده دارد نباید نسبت بدان فارغ و بی توجه باشی . [ این بیت و ابیات بعدی ، بیانی است از نسبی بودن خیر و شر در عالم ، یک پدیده ممکن است برای کسی خیر و شادی آور باشد و برای دیگری زیانبار و پریشان کننده . ولی کلّ عالم هستی ، برای حق تعالی که موجد آن است . خیرِ محض است از اینرو هر دم به کاری است و هر لحظه تجلّی و خلق جدیدی از او نمایان ، مولانا در ابیات ذیل مثالهایی در این باب آورده و می فرماید :
حُسنِ یوسف عالَمی را فایده / گر چه بر اِخوان ، عَبَث ، بُد زایده,برای مثال ، زیبایی حضرت یوسف (ع) برای جهانیان فایده در بر داشت ولی برای برادران او بیهوده و مزاحم بود . [ هر کس به جمال آن حضرت می نگریست شادمان و پُر نشاط می شد . ولی برادران او ، از این جهت ناراحت بودند . چون با وجود او دیگر جلوه ای نداشتند . ]
لحنِ داودی چنان محبوب بود / لیک بر محروم ، بانگِ چوب بود,مثال دیگر ، نوای نیِ حضرت داود (ع) که آنگونه دلنشین و روح نواز بود ، برای انسانِ بی ذوق ، مانند صدای بی روحِ چوب بود .
آبِ نیل از آبِ حیوان بُد فزون / لیک بر محروم و مُنکِر بود خون,مثال دیگر ، آب رودِ نیل که در گوارایی از آب حیات هم بالاتر بود . ولی برای محرومان از ایمان و منکران خون می شد . [ اشاره است به یکی از عذابهایی که بر فرعونیان نازل شد . ( آیه 133 از سوره اعراف ) . نیل = شرح بیت 694 همین دفتر ]
هست بر مؤمن شهیدی زندگی / بر منافق ، مُردن است و ژَندَگی,مثال دیگر ، شهادت برای انسان مؤمن ، سرآغاز زندگی نوین دیگری است . در حالی که برای آدم منافق ، مُردن و پوسیدن . [ مصراع اول اشاره است به آیه 169 سوره آل عمران « و گمان مدارید که کشته شدگان در راه خدا مُردگان اند . بلکه آنان زندگان اند و نزد پروردگارشان روزی خواران » . ژندگی = پوسیدگی و کهنگی ]
چیست در عالَم بگو یک نعمتی/ که نه محرومند از وَی اُمّتی ؟,بگو ببینم کدام نعمتی در جهان است که گروهی از مردم از آن محروم نباشند ؟ [ مسلماََ هیچ نعمتی وجود ندارد . زیرا پدیده های جهان همه نسبی هستند . پس هر نعمت و مکنتی در جهان موجب خرسندی و تقویت عده ای و ناخرسندی و تضعیفِ عده ای دیگر می شود . ]
گاو و خر را فایده چه در شِکر ؟ / هست هر جان را یکی قُوتی دگر,مثال دیگر ، شِکر برای گاو و الاغ چه فایده ای دارد . مسلماََ هیچ فایده ای ندارد . زیرا هر جانداری ، غذای جداگانه ای دارد .
لیک گر آن قُوت بر وَی عارضی است / پس نصیحت کردن او را رایضی است,اولی اگر آدمی به غذای عارضی و موقتی روی آورد . نصحیت کردن ، او را تربیت می کند و به راه می آورد . [ اگر کسی با لذّات و شهوات انسانی زندگی کند و آن لذّات را غذای حقیقی خود پندارد . مسلماََ راه کج پوییده و به انحراف گراییده است . حال اگر مرشدی فاضل و انسانی کامل ، وی را با کردار و گفتار متینِ خود تحتِ تربیت قرار دهد . به راه می آید و از غذای نفسانی و قوتِ شهوانی دست می دارد . رایض = رام کننده اسب ، گویی که نَفسِ امّاره همچون حیوان سرکش و چموشی است که باید او را تربیت کرد . ]
چون کسی کو از مَرَض گِل داشت دوست / گر چه پندارد که آن خود قُوتِ اوست,مثلا کسی که دچار مرضِ گِل خواری است . گِل را دوست می دارد و آن را غذای خوبی برای خود می پندارد . [ گِل خواری ، در مثنوی کنایه از پداختن به شهوات است .
قُوتِ اصلی را فرامُش کرده است / روی ، در قُوتِ مرض آورده است,آن شخصِ بیمار ، غذای اصلی را فراموش کرده و به غذایی روی آورده که بر اثر بیماری آن را غذای خوبی فرض کرده است . یا به غذایی روی آورده که بیماری زاست .
نُوش را بگذاشته ، سَم خورده است / قُوتِ علّت را چو چَربِش کرده است,این شخص بیمار ، انگبین را رها کرده و به جای آن زهرابه می خورد و غذای بیماری زا را همانند چربی و روغن ، نیروزا گمان کرده است . ( نوش = شهد ، انگبین / چَربِش = چربی و روغن ) . [ حالا اگر از من می پرسی پس قوت و غذای اصلی انسان چیست ؟ گوش کن ببین چه می گویم : ]
قُوتِ اصلیِ بشر ، نورِ خداست / قوتِ حیوانی مر او را ناسزاست,غذای اصلی انسان ، نورِ خداست . و مسلماََ غذای حیوانی برای او سزاوار نیست .
لیک از علّت درین افتاد دل / که خورد او روز و شب زین آب و گِل,وقتی قلب آدمی به سبب بیماری ، روز و شب به خوردن این آب و گِل روی آورده است . یعنی دائماََ غذاهای نفسانی و شهوانی تناول می کند .
روی ، زرد و پای ، سست و دل ، سَبُک / کو غذایِ وَالسّما ذاتِ الحُبُک ؟,آن کسی که به گِل خواری و غذاهی نفسانی می پردازد . چهره ای زرد و پای سست و دلی پریشان پیدا می کند . پس کو و کجاست آن غذای آسمانی که راههای بسیار دارد . [ مصراع دوم اشاره دارد به آیه 7 سوره ذاریات « سوگند به آسمان که دارای راههاست » ]
آن ، غذای خاصِگانِ دولت است / خوردن آن ، بی گلو و آلت است,آن نور خدا ، غذای مردان خاص در دولتِ ایمان است . خوردن آن نیازی به گلو و ابزار ندارد .
شد غذایِ آفتاب از نورِ عَرش / مر حسود و دیو را از دودِ فَرش,غذای آفتاب از نور عرش است ولی غذای حسود و شیطان از دودِ زمین است .
در شهیدان ، یُرزَقُون فرمود حق / آن غذا را نه دهان بُد نه طَبَق,حضرتِ حق تعالی در شأن شهیدان فرمود : شهیدان نزد حق روزی خورند . آن غذایی که نزدِ حق تعالی است نه احتیاجی به دهان دارد و نه خوان و طبق . [ اشاره است به آیه 169 سوره آل عمران « شرح بیت 1076 همین بخش  »
دل ز هر یاری ، غذایی می خورد / دل ز هر علمی ، صفایی می بَرَد,دل آدمی از هر یاری غذایی می خورد و از هر علم و معرفتی صفایی پیدا می کند . [ تمثیل غذای شهیدان است به غذای دل از دیدار و یا غذای جان از کسب علوم و معارف . ( شرح مثنوی ولی محمد اکبرآبادی ، دفتر دوم ، ص 121 ) ]
صورتِ هر آدمی چون کاسه ای است / چشم از معنیِ او حَسّاسه ای است,برای مثال ، صورت و قالب انسان همانند کاسه ای پُر است از طعام های معنوی . چشمان حقیقت بین می تواند غذاهای معنوی را در آن کاسه مشاهده و درک کند . ( حَسّاسه = درک کننده ، حس کننده ) . [ کالبد آدمی همانند کاسه ای آکنده از علوم و معارف و حقایق و اسرار معنوی است . افراد ظاهر بین نمی توانند آن را ببینند . ولی انسان های صاحبدل ، تنها نظر به جسم ندارند بلکه محتویات و مظروف آن را نیز مشاهده می کنند . ( مقتبس از شرح ولی محمد اکبرآبادی ، دفتر دوم ، ص 121 ) ]
از لقایِ هر کسی ، خَوری / وز قِرانِ هر قَرین ، چیزی بَری,از دیدار هر کسی چیزی کسب خواهی کرد و از نزدیکی با هر مصاحب و همنشینی بهره ای خواهی برد . [ میان افراد انسانی ، فعل و انفعالات روحی و اخلاقی حاکم است . هر کس از دیگری تأثیر می گیرد و تأثیر می گذارد . چه بخواهد و چه نخواهد . مولانا این تأثیر و تأثر را به عرصۀ پدیده های جهان نیز می کشد و در تبیین تأثیر مصاحبت مثال هایی می آورد . ]
چون ستاره با ستاره شد قرین / لایقِ هر دو اثر زاید یقین,برای مثال ، هر گاه ستاره ای با ستاره دیگر قرین شود . بی گمان از اقتران آن دو ، اثری مناسب آن دو پیدا خواهد شد . [ منجّمان ، اقتران ستارگان را در احوال بشر مؤثر می دانند و بری هر کدام خاصیتی قائل اند . ( شرح بیت 1288 دفتر اول / قِران = شرح بیت 2267 دفتر اول ) ]
چون قِرانِ مرد و زن زاید بشر / وز قِرانِ سنگ و آهن ، شد شَرر,همینطور از نزدیک مرد و زن ، انسانی زاده می شود و از برخورد و اقتران سنگ چخماق و آمن ، پاره های آتش پدید می آید .
وز قِرانِ خاک با باران ها / میوه ها و سبزه و ریحان ها,و از نزدیک و همنشینی خاک با باران ، میوه ها و سبزه ها می دمد .
وز قِرانِ سبزه ها با آدمی / دلخوشی و بی غمیّ و خرّمی,و از نزدیکی و همنشینی سبزه ها با انسان ، شادمانی و نشاط و شادابی پدید می آید .
وز قِرانِ خرّمی با جانِ ما / می بِزاید خوبی و احسانِ ما,و از نزدیکی شادمانی با روح ما ، نیکی و احسان پدید می آید .
قابلِ خوردن شود اجسامِ ما / چون برآید از تفّرُج ، کامِ ما,وقتی که از گردش و تفرّج ، کامیاب و خرم شدیم . جسم ما آمادۀ غذا خوردن می شود .
سرخ رویی از قِرانِ خون بُوَد / خون ز خورشیدِ خوشِ گُلگُون بُوَد,چهرۀ سرخ انسان به سبب نزدیکی خون با اوست . یعنی نشان شادابی و سلامتی است . خون از تابش خورشید لطیف و سرخ فام پدید می آید .
بهترینِ رنگ ها سُرخی بُوَد / و آن ز خورشیدست و ، از وی میرسد,بهترین رنگ ها ، رنگ سرخ است . و آن رنگ از آفتاب پدید می آید و به موجودات می رسد .
هر زمینی کان قرین شد با زُحَل / شوره گشت و کِشت را نَبوَد مَحَل,مثال دیگر ، هر زمینی که با ستارۀ زُحَل ( = کیوان ) مقترن شود . آن زمین تبدیل به شوره زار می گردد و دیگر جای کشت و زرع نمی ماند . [ منجّمان ، ستارۀ زُحل را نَحس می دانند . ( شرح بیت 1288 دفتر اول ) مولانا تا اینجا مسئلۀ تأثیر همنشین و مصاحب را با تمثیل هایی پدیده های طبیعی و آفاقی بیان کرد تا مقدمه ای باشد برای بحث اصلی خود که همانا تأثیر روحی آدمیان بر یکدیگر است . از اینرو می فرماید : ]
قُوّت اندر فعل آید ز اتّفاق / چون قِرانِ دیو با اهلِ نفاق,حال که این امثال را شنیدی . بدان که هر گاه پدیده ایی با پدیده دیگر نزدیک و مقترن شود . از مرحلۀ قوّه به فعلیّت خواهد رسید . بطوریکه مثلاََ از همنشینی شیطان با اهل نفاق سبب می شود که شرارتِ بالقوّۀ آنان ، بالفعل شود و به ظهور رسد .
این معانی راست از چرخِ نُهُم / بی همه طاق و طُرُم طاق و طُرُم,این معانی جلیل ، اگر چه در این دنیا ، ظاهراََ شکوه و جلالی ندارند ولی در فلک نهم دارای شکوه و جلال است . [ طاق و طُرُم = مراد سر و صدای ظاهر و جلوه و عظمت ناپایداری است که عام خلق را مفتون می دارد . ( سرّ نی ، ج 1 ، ص 211 ) / چرخ نهم = اشاره دارد به عالم لامکان و مجردات ، این تعبیر برای تقریب افهام عامه بکار رفته است . ( شرح ولی محمد اکبرآبادی ، دفتر دوم ، ص 122 ) باز گفته اند که چرخ نهم ، همان عرش اعظم است . ( المنهج القوی ، ج 2 ، ص 367 ، به نقل از کفافی ) به هر حال منظور از آن عالم معانی اس . ]
خلق را طاق و طُرُم ، عاریتی است / امر را طاق و طُرُم ماهیّتی است,شکوه و جلال مردم موقتی و گذراست . ولی شکوه و جلال عالم امر ، ذاتی و اصلی است . [ عالم بر دو نوع است : عالم خلق و عالم امر : قرآن نیز در سورۀ اعراف ، آیه 54 ، می فرماید « بدانید که عالم امر و خلق از آنِ خداوند است … » مفسران قرآن در مورد عالم امر و خلق سخنان مختلفی ایراد کرده اند . لیکن عرفا می گویند : عالم امر عبارت از هر موجودی باشد که بی سببی از حق پیدا گردد و مراد عالم ملکوت باشد . و اما عالم خلق عبارت ار هر چیزی باشد که از حق به سبب ، موجود گردد و منظور عالم سهادت است . ( مجمع البحرین ابرقوهی ، ص 492 ) . دو بیت اخیر در مقایسه شکوه صوری این جهان و شکوه حقیقی آن جهان است . ]
از پیِ طاق و طُرُم ، خواری کشند / بر امیدِ عِز در خواری خَوشند,مردمِ دنیا برای بدست آوردن شکوه و جلال به ذلّت و خواری تن می دهند و به امید آنکه به عزّت رسند خود را در ذلّت سعادتمند احساس می کنند . [ دنیا طلبان از خوفِ ذلّت محتمل به ذلّت فعلی تن در می دهند . ]
بر امیدِ عِزّ دَه روزۀ خُدوک / گَردنِ خود کرده اند از غم ، چو دوک,این مردم به امید شکوه و جلال روزگاری دنیوی که آکنده از تشویش و پریشانی روحی است . گردنِ خود را مانند دوک نخ ریسی لاغر و باریک می کنند . [ ده روزه = اشاره به ناپایدار بودن خوشی های دنیوی است / لاغری گردن = کنایه از بد حالی و وخامت شرایط روحی و جسمی آدمیان آزمند و حریص است / خُدوک = پریشانی و پراکندگی خاطر از اور ناملایم ]
چون نمی آیند اینجا کی منم ؟ / کاندرین عِز ، آفتابِ روشنم,چرا مردم به اینجا که من هستم نمی آیند ؟ و در مقامِ عزّت مانند خورشید تابانم .
مشرِقِ خورشید ، بُرجِ قیرگون / آفتابِ ما ز مشرق ها بُرون,مشرق خورشید ، برج سیه فام است . آفتابِ عزّت و عظمت ما از مشرق ها بیرون است . [ در مصراع اول به خورشید ظاهری اشارت دارد که متعلق به دنیای منکدر و تیره است . و در مصراع دوم لفظ افتاب کنایه از آفتاب حقیقت است . که هیچ حد و مکانی ندارد و از دایره محسوسات خارج است . کفافی می گوید : اینکه مولانا مشرق خورشید را «برج سیه فام» می داند . شاید منظور این باشد که مردم منتظرند که تابش خورشید از آسمان تیره و سیاه ، نمایان شود . ( شرح کفافی ، ج 2 ، ص 453 ) پس شمس حقیقت ، بی کران است و شمس طبیعت ، محدود . بُرج = شرح بیت 750 دفتر اول ]
مَشرقِ او ، نسبتِ ذرّاتِ او / نَی برآمد ، نَی فرو شد ذاتِ او,مشرق حضرت حق ، موجودات و مظاهر اوست . یعنی موجودات ، آینه ای هستند که نورِ حق در آنها نمایان می شود . واِلّا خدا نه طلوعی دارد و نه غروبی . [ مشرق بر موجودات اطلاق می شود نه ذاتِ حق . زیرا موجودات ، جملگی دارای حدوث اند . زمانی پیدا می شوند و زمانی دیگر نهان . ولی حضرت حق مبرّا از حدوث است . از اینرو هیچگونه طلوع و غروبی ندارد و ازلاََ و ابداََ تابان است . بنابراین وقتی می گوییم «مشرق او» منظور موجودات و مظاهر حق است که همچون آینه ای ، نورِ او را نشان می دهند . ( شرح مثنوی ولی محمد اکبرآبادی ، دفتر دوم ، ص 123 و شرح مثنوی معنوی شاه داعی ، ج 1 ، دفتر دوم ، ص 494 ) ]
ما که واپس ماندِ ذرّاتِ وَییم / در دو عالَم آفتابی بی فَییم,با اینکه ما ناچیزترین ذرات پرتو او هستیم . با این حال در هر دو جهان به منزلۀ آفتابی هستیم که همواره می تابیم و هیچ چیز نمی تواند بر ما سایه افکند و نور ما را منکدر سازد . ( فَی = سایه ) . [ با اینکه ما در زمرۀ اولیای اخصّ او نیستیم . با این حال از فیض انوار آنان ، خورشیدی شده ایم که بَر دوام می تابیم . ]
باز گِردِ شمس می گردم عَجَب / هم ز فرّ شمس باشد این سبب,شگفتا که من دوباره گرداگردِ  خورشید (حقیقت) می چرخم . سبب این کار نیز همانا شکوه و جلال خورشید (حقیقت) است . [ لفظ شمس ، تلمیحی است به شمس تبریزی ، پیر و مراد حضرت مولانا ]
شمس باشد بر سبب ها مطّلع / هم از او حبلِ سبب ها مُنقَطِع,این خورشید بر جمیع اسباب آگاه و مطلع است . و در عین حال نیز ریسمان اسباب گاهی از آن خورشید گسسته شود . [ خداوند هم سبب ساز است و هم سبب سوز ، توضیح بیشتر در شرح بیت 548 دفتر اول ]
صد هزاران بار بُبریدم امید / از کِه ؟ از شمس ، این شما باور کنید ؟,صدها هزار دفعه امیدم را بریدم . از چه کسی ؟ از خورشید . آیا شما این را باور می کنید ؟ [ در مصراع دوم عبارت « این شما باور کنید » یعنی باور نمی کنید . این بیت و ابیات بعدی در بیان دردِ فراق است . ]
تو مرا باور مکن کز آفتاب / صبر دارم من و یا ماهی ز آب,تو هرگز این را باور نکن که من و فراق خورشید و جدایی از آن صبر توانم کرد . و یا ماهی بتواند بر جدایی از آب صبر کند . [ همانگونه که ماهی به آب زنده است و حیاتش بدو بسته ، حیاتِ معنوی من نیز به آن خورشید حقیقت بسته است و نمی توانم از آن جدا شوم . ]
ور شوم نومید ، نومیدیّ من / عینِ صُنعِ آفتاب است ای حَسَن,ای حسن ، اگر فرضاََ نومید هم که شوم . این نومیدی نیز عینِ فعل و مشیّتِ آفتاب حقیقت است . [ ای حسن ، احتمال دارد خطابِ عام باشد و معنی وصفی از آن اراده گردد . یعنی ای نیکو مرد ، ای نیکو سیرت که شنوندۀ این ابیاتی ، و یا ممکن است خطابِ خاص باشد . در این صورت می توان گفت که منظور از آن حسام الدین چَلَبی است . زیرا نام او حسن بوده است . ]
عینِ صُنع از نَفسِ صانع چون بُرَد / هیچ هست از غیرِ هستی چون چَرَد ؟,چگونه ذاتِ مصنوع از صانع می تواند جدا باشد ؟ یا چگونه موجود می تواند بجز از وجودِ مطلق فیض بگیرد ؟ [ مخلوق همۀ هستی اش قائم بر خالق است . ]
جمله هستی ها از این رَوضه چرند / گر بُراق و تازیان ور خود خرند,همۀ موجودات از باغ فیوضاتِ ربّانی فیض می برند . خواه بُراق باشد و خواه اسبِ عربی و یا الاغ . ( روضه = باغ ) . [ بُراق و اسبِ عربی و الاغ اشاره است به مردم از حیثِ تفاوتِ مرتبۀ روحی آنان . بنابراین منظور این است که همۀ مردمان صالح و طالح ، مؤمن و منافق ، صادق و کاذب و … از رحمانیت و سعۀ وجودی حضرت حق مستفیض می شوند . ]
و آنکه گردش ها از آن دریا ندید / هر دَم آرد رُو به مِحرابی جدید,و آن کس که گردش ها ، یعنی همۀ کارها و افعال را از دریای ذاتِ حق نمی بیند . چنین شخصی هر دَم رو به محراب جدیدی می کند . [ تشبیه حضرت حق به دریا در متون عرفانی رایج است . در مثنوی نیز چنین تشبیهاتی دیده می شود . از آن جمله بیت 504 دفتر اول و بیت 2213 دفتر اول ، انسانی که از وجود حق غافل است . مصنوعات را وجود حقیقی می انگارد و اسیر و بندی او می شود و عمرِ عزیز خود را بر بادِ فنا می دهد . مولانا در تمثیلِ مرغ ، بیت 417 دفتر اول ، همین معنا را اراده کرده است . پس انسان غافل به معبود آفل رو می کند . ]
او ز بحرِ عَذب ، آبِ شور خَورد / تا که آبِ شور ، او را کُور کرد,چنین کسی از دریای شیرین و گوارا آب شور می نوشد . تا آنکه این آبِ شور ، چشمان او را کور می کند . [ او در دریای هستی حق تعالی ، به جای اینکه به وجود حقیقی توجه کند . به موجودات موهوم و مجازی متوجه می شود و در نتیجه نمی تواند هستی حقیقی را مشاهده کند . ( شرح مثنوی ولی محمد اکبرآبادی ، دفتر دوم ، ص 125 ) . عَذب = شرح بیت 801 دفتر اول ]
بحر می گوید : به دستِ راست خَور / ز آبِ من ای کُور ، تا یابی بَصَر,دریا به آنکه در طلب آب است چنین می گوید : با دست راستت از آبِ من بنوش . تا ای کور دل ، بینایی به دست آری . [ دست راست کنایه از سلوک استوار در راهِ حقیقیت است . ( شرح کفافی ، ج 2 ، ص 454 )
هست دستِ راست ، اینجا ظنّ راست / کو بدانَد نیک و بد را کز کجاست,منظور از دستِ راست در اینجا گمان راست است . و هموست که منشأ نیکی و بدی را می داند . [ مراد از ظنّ راست ، شهود قلبی و یقینی است که بر بدی و نیکی وقوف دارد و فارق آن دو است . ]
نیزه گردانی است ای نیزه که تو / راست می گَردی گَهی ، گاهی دو تُو,ای نیزه ، نیزه گردانی وجود دارد که تو گاهی راست می شوی و گاهی خمیده . [ مراد از نیزه گردان ، ارادۀ حق تعالی یا تصرف ولی کامل است . ]
ما ز عشقِ شمسِ دین بی ناخنیم / ور نه ما نه این کور را بینا کنیم ؟,ما بر اثر عشق شمس تبریزی مغلوب و فانی شده ایم . واِلّا ما چگونه آن کور دل را بینا نمی کردیم ؟ [ شمس دین = می تواند کنایه از معشوق حقیقی باشد / بی ناخن بودن = کنایه از نداشتن همّت و تصرف در کار . ( شرح مثنوی ولی محمد اکبرآبادی ، دفتر دوم ، ص 125 ) و مجال کاری نداشتن . ( شرح کفافی ، ج 2 ، ص 453 ) . و مغلوب و فانی شدن . ( شرح کبیر انقروی ، دفتر دوم ، جزو اول ، ص 388 ) ]
هان ، ضیاءالحق ، حسام الدین تو زود / داروش کن کوریِ چشمِ حسود,ای ضیاءالحق و ای حسام الدین فوراََ آن کور دل را به کوری چشم حسودان درمان کن . [ دو بیت اخیر اشاره است به اینکه مولانا در عشق شمس ، به حالت محو و بیخویشی فر رفته . حکم سالک مجذوب را یافته . از اینرو نمی تواند دستگیری کند . پس باید مجذوب سالکی بیاید و کار ارشاد خلایق را بر عهده گیرد . به همین سبب حضرت مولانا به حسام الدین چَلَبی سفارش می کند که من فعلاََ بیخویش و مستغرقم و تو که اکنون در حال صحو و باخویشی هستی طالبان را دستگیری کن . شرح مجذوب و سالک مجذوب و مجذوب سالک در شرح بیت 3191 دفتر اول آمده است . ]
توتیایِ کبریایِ تیز فعل / دارویِ ظُلمت کُشِ استیز فعل,ای حسام الدین ، تئتیای تو با عظمت است و خیلی زود اثر می بخشد و تاریکی قلوب حق ستیزان را می زداید . [ وجه دیگر «استیز فعل » اینست که این دارو ، پیکارجو است . یعنی تا ظلمت دل را از میان نبرد آرام و قرار نمی گیرد . ( شرح کبیر انقروی ، دفتر دوم ، جزو اول ، ص 388 ) ]
آنکه گر بر چشمِ اعمی بر زند / ظُلمتِ صد ساله را زو بر کند,همان دارویی که اگر به چشم کور دل مالیده شود ، تاریکی صد ساله را از میان برمی دارد . [ سخت ترین ظلمت ها را نابود می کند . ]
جمله کوران را دوا کن جز حسود / کز حسودی بر تو می آرد جُحود,همۀ کوردلان را درمان کن مگر حسود را . زیرا حسود ، از روی حسادت ، تو را انکار می کند .
مر حسودت را اگر چه آن مَنَم / جان مده ، تا همچنین جان می کنم,ای حسام الدین ، هرگز به کسی که بر تو حسد می ورزد جان مبخش . اگر چه آن حسود من باشم . آنقدر به من جان نبخش تا بمیرم .
آنکه او باشد حسودِ آفتاب / ز آنکه می رنجد ز بودِ آفتاب,آن کس که نسبت به خورشید حسد می ورزد . و آن کس که از وچودِ خورشید رنج می برد . [ ادامه معنا در بیت بعد ]
اینت دردِ بی دوا کو راست آه / اینت افتاده اَبَد در قعرِ چاه,ببین چه دردِ بی درمانی دارد . وای بر او ، ببین که او تا ابد در ژرفای چاه فرو افتاده است . [ اینت = این تو را ، هم برای تحسین می آید و هم برای تعجب . در اینجا معنی تعجب دارد . ]
نفیِ خورشیدِ ازل ، بایستِ او / کی برآید این مرادِ او ؟ بگو,او لزوماََ می خواهد خورشید ازلی را نفی کند . بگو ببینم این خواستۀ او چه موقع برآورده می شود . [ بایستِ او = آنچه او برای خود بایسته و حتمی می داند ]
مُقریی می خواند از روی کتاب / ماوُکُم غَورا ، ز چشمه بندم آب,یک قاری از روی قرآن ، آیه 30 سورۀ مُلک را می خواند . « بگو اگر گردد آبتان در زمین نهان ، که رساندتان به آبِ روان » [ مقریی = خواننده و تعلیم دهنده قرآن ]
آب را در غَورها پنهان کنم / چشمه ها را خشکستان کنم,من آب را در ژرفای زمین پنهان می کنم و چشمه ساران را خشک می سازم و به خشکزار دگرگون می کنم .
آب را در چشمه کی آرد دِگر / جز منِ بی مِثلِ با فضل و خطر,جز من که خدای بی مانند و با فضل و عظمت هستم . چه کسی می تواند آب را به چشمه ها باز گرداند ؟ [ خطر = در اینجا به معنی بزرگی و عظمت آمده است ]
فلسفیِ منطقیِ مُستَهان / می گذشت از سوی مکتب آن زمان,در همان وقت که قاری مشغول تلاوت این آیه بود . یک آدم فلسفه دان و منطق شناسِ کم قدری از آنجا عبور می کرد . ( مُستهان = خوار ، ذلیل ، بی قدر ) [ بطور کلی فلسفی و فیلسوف در اصطلاح مولانا کسی نیست که حتماََ فلسفه و حکمتِ نظری خوانده باشد . بلکه مقصود او فراتر از اینهاست . منظور کسی است که پیرو عقلِ خُرده بین و حقیر و زبون دستِ دنیاطلبان و مظهر اوهام و شکوک پریشان زا و چون و چراهای جدلی ، خواه عامی بی سواد باشد و خواه حکیم و فیلسوفِ درس خوانده و دانا به علوم . ( مقتبس از مولوی نامه ، ج 2 ، ص 947 ) شاید بتوان کلمۀ فیلسوف نما را معادل آن گرفت . ]
چون که بشنید آیتِ او از ناپسند / گفت : آریم آب را ما با کُلَند,وقتی که این فیلسوف نما ، آیه قرآنی را شنید و مورد پسندش قرار نگرفت ، گفت : ما به وسیلۀ کُلَنگ ، آب را از زمین بیرون می آوریم . یعنی به علل و اسبابِ ظاهری توسّل می جوییم . [ کُلَند = کُلَگ ]
ما به زخمِ بیل و تیزیِ تَبر / آب را آریم از پستی ز بَر,ما به ضرب بیل و تیزیِ تبر ، آب را از دلِ زمین بالا می کشیم . یعنی چاه می زنیم و آبِ چاه را با ریسمان و دلو بالا می آوریم . [ در آیه مذکور ، قدرتِ مطلقِ خداوند بی همتا بیان شده است . اما آن شخص که تمثیل عمومِ ظاهربینان است بر علل و اسبابِ ظاهری تکیه کرد و قدرتِ الهی را ندید . ]
شب بخفت و دید او یک شیر مَرد / زد طپانچه ، هر دو چشمش کور کرد,آن فیلسوف نما شب خوابید و خواب دید که یک مردِ دلاور و نیرومند ، کشیده ای آبدار به صورتِ او نواخت که از شدّتِ آن چشمانش کور شد .
گفت : زین دو چشمۀ چشم ، ای شقی / با تَبَر نوری در آ ، ار صادقی,آن مرد نیرومند پس از زدن سیلی به او گفت : ای بدبخت ، اگر راست می گویی با تبر آبِ نوری از آن بیرون بیاور . یعنی چون آسیبِ چشمِ تو از ماورای این جهان پدید آمده آیا می توانی با علل و اسباب ظاهری آن را درمان کنی ؟ مسلماََ نمی توانی . پس زور را بگذار و زاری را بگیر . ]
روز برجَست و ، دو چشمِ کور دید / نورِ فایض از دو چشمش ناپدید,آن فیلسوف نما ، صبح که از خواب بیدار شد . دید چشمانش کور شده ، و متوجه شد که آن نورِ فیض بخش که به چشمانش روشنی و بینایی می بخشید ناپدید شده است . [ در اینجا حضرت مولانا با بیانی فخیم به اثرات دعا و نیایش می پردازد و نکته های دقیق و پرمعنا ایراد می کند . ]
گر بنالیدی و مُستَغفِر شدی / مور رفته از کرَم ، ظاهر شدی,اگر آن فیلسوف نما به درگاه خدا می نالید و آمرزش می خواست ، مسلماََ از کرم و فضل الهی ، بینایی از دست رفته اش را باز می یافت .
لیک استغفار هم در دست نیست / ذوقِ توبه نُقلِ هر سرمَست نیست,ولی باید به این نکته توجه داشت که آمرزش خواستن هم به این آسانی ها به دست نمی آید . بنابراین چشیدن لذّتِ توبه نصیبِ هر سرمست و غافلی نمی شود .
زشتیِ اعمال و ، شومیِ جُحود / راهِ توبه بر دلِ او بسته بود,زیرا رفتارِ بدِ او و ناخجستگی عناد و ستیز او ، راهِ توبه را به رویِ دلِ او بسته بود .
دل به سختی همچو رویِ سنگ گشت / چون شکافد توبه آن را بُهرِ کشت,دلِ او از شدّتِ سختی مانند سنگ شده بود . بنابراین ، توبه چگونه می تواند آن دلِ سنگ شده را بشکافد و برای زراعتِ بذرهای حق و معرفت آماده سازد .
چون شُعَیبی کو ، که تا او از دعا / بهرِ کِشتن خاک سازد کوه را ؟,کجاست شخصی همانند شُعَیب که بر اثر دعا کردن ، کوه را برای زراعت به خاک ، دگرگون سازد ؟ [ شُعَیب ، پیامبری بود که بر قومِ مَدیَن مبعوث شد . قومِ ستیزه گر و لجوجِ او بر اثر وقوعِ زلزله ای سهمناک به هلاکت رسیدند . در سوره قصص ، آیات 22 تا 28 ، راجع به ازدواجِ موسی (ع) با یکی از دختران او سخن به میان آمده که البته این ماجرا در تورات نیز آمده است . ( اعلام قرآن ، ص 388 و 389 ) نام شعیب در سوره های اعراف ، آیات 85 ، 88 ، 90 ، 92 ، 93 و هود ، آیات 84 ، 87 ، 91 ، 94 و شعرا ، آیه 177 و عنکبوت ، آیه 36 آمده است . صوفیان شعیب را موسوم به «قلب» کرده اند از آنرو که قلب ، همواره میان عالم عقل و نفس در حالِ دگرگونی و تقلّب است . قلب ، در واقع برزخی است میان عالم ظاهر و باطن و از او ، قوای روحانی و جسمانی منشعب می شود . ( شرح فصوص الحکم ، ج 1 ، ص 418 ) گفته اند که در اطراف محلِ سکونتِ او سنگستان قرار داشت . او می خواست که همان جا را به زمین های کشتمند دگرگون سازد و به کشت و زرع پردازد . از اینرو به درگاه حق تعالی دعا کرد و از خدا خواست که آن سنگستان را به خاکستان تبدیل سازد تا برای زراعت آماده شود . ( شرح کبیر انقروی ، دفتر دوم ، جزو دوم ، ص 576 ) ]
از نیاز و اعتقاد آن خلیل / گشت ممکن امرِ صَعب و مُستَجیل,بر اثرِ نیاز و اعتقاد آن دوست و خلیلِ خدا ، یعنی حضرت ابراهیم (ع) ، امرِ دشوار و محال ، ممکن و آسان شد . [ اشاره است به آتشی که نمرودیان افروختند و ابراهیم (ع) را در آن افکندند ولی مشیّتِ الهی چنین اقتضاء کرد که آتشِ سهمناک آنان سرد و خاموش گردد . ( شرح بیت 547 دفتر اول ) ]
یا به دریوزۀ مَقُوقِس از رسول / سنگلاخی مزرعی شد با اصول,همینطور مقوقس از حضرت رسول اکرم (ص) درخواست کرد که سنگلاخی به مزرعۀ تمام عیار و حاصلخیز مبدل شود و چنین شد . ( دریوزه = گدایی کردن ) [ برخی از شارحان گفته اند که مقوقس ، همان حاکم مصر بوده که حضرت رسول اکرم (ص) نماینده خود ، حاطب را با نامه ای به نزد او گسیل داشت . ( نثر و شرح مثنوی شریف ، دفتر دوم ، ص ، 216 و شرح مثنوی ولی محمد اکبرآبادی ، دفتر دوم ، ص 158 و مثنوی استعلامی ، ج 2 ، ص 256 ) . انقروی می نویسد : که ابن مقوقس ، نام شخصی است از اصحاب رسول اکرم (ص) که بینوا و عیالوار بوده و کشتمندی کوچک داشته که گویا پیرامونش از سنگلاخ پر بوده است . روزی از حضرت رسول (ص) که از آن می گذشت . درخواست کرده که برای آسان شدن زراعت ، آن زمین های سنگناک را به خاک تبدیل کند . ( شرح کبیر انقروی ، دفتر دوم ، جزو دوم ، ص 577 ) ]
همچنین بر عکسِ آن ، انکارِ مَرد / مِس کند زَر را و ، صلحی را نبرد,نیز برعکسِ اینها ، انکار آن مرد ، طلا را مِس می سازد و صلح را به جنگ مبدّل می کند .
کهربای مَسخ آمد این دَغا / خاکِ قابل را کند و سنگ و حَصا,این حیله گر ، کهربای وارونه است . خاک حاصلخیز را به سنگ و سنگریزه تبدیل می کند . ( نثر و شرح مثنوی شریف ، دفتر دوم ، ص 200 ) [ دغا = حیله گر / حصا = سنگریزه ]
هر دلی را سجده هم دستور نیست / مُزدِ رحمت ، قِسمِ هر مُزدور نیست,هر قلبی هم اجازه ندارد به سجده پردازد . زیرا پاداش رحمتِ الهی نصیب هر آدمی که سجده را برای رسیدن به اُجرت می کند نمی شود . [ اکبرآبادی می گوید : سجده در اینجا کنایه از توبه و رجوع است . ( شرح مثنوی ولی محمداکبرآبادی ، دفتر دوم ، ص 158 ) زیرا توبه این نیست که شخص پیشِ خود بگوید فعلاََ گناه می کنم و در آینده توبه می کنم بلکه توبه موهبتی است الهی ( شرح کفافی ، ج 2 ، ص 486 ) و مراد از سجده می تواند در ایتجا عبادت خالصانه باشد . ]
هین به پشتِ آن مکن جُرم و گناه / که کنم توبه ، در آیم در پناه,بهوش باش ، مبادا به دلگرمی توبه کردن به گناه و جُرم دست بیالایی و پیشِ خود بگویی : فعلاََ گناه می کنم و بالاخره روزی هم توبه می کنم و در پناه رحمت الهی درمی آیم . ( بحث توبه در شرح بیت 2205 دفتر اول )
می بباید تاب و آبی توبه را / شرط شد برق و ، سَحابی توبه را,توبه باید با آب و تابی همراه باشد . یعنی با اشکِ چشم و آتشِ دل همراه باشد . شرط توبۀ خالص ، وجودِ صاعقه و ابر است . [ چنانکه در فصلِ بهار ، شرطِ تازگی و طراوت باغ و بوستان ، پیدایش ابر و درخشش برق آسمانی است . این دو ، مقدمه بارندگی است و با بارش باران ، گیاهان و سبزه ها شاداب و خرّم می شوند . همینطور توبه ای که خالص باشد بوستان دل را صفا و خرّمی می بخشد . ]
آتش و آبی بباید میوه را / واجب آید ابر و برق ، این شیوه را,برای اینکه میوه برسد به آب و حرارت نیاز دارد . بدین منظور نیز ابر و صاعقه ای لازم است . [ میوه های حیاتِ معنوی نیز مانند میوه های بوستان به آب و گرما نیاز دارند تا به پختگی برسند . ( شرح کفافی ، ج 2 ، ص 486 ) ]
تا نباشد برقِ دل و ابرِ دو چشم / کی نشیند آتشِ تهدید و خَشم ؟,تا وقتی که برق دل و ابرِ دو چشم انسان نباشد . یعنی تا وقتی که انسان ، دارای سوزِ دل و اشک چشم نباشد . آتش تهدید و خشم چه سان فرو می نشیند ؟
کی برویَد سبزۀ ذوقِ وصال ؟ / کی بجوشد چشمه ها از آبِ زُلال ؟,کی سبزۀ ذوق وصال در قالب آدمی سبز شود ؟ و کی چشمه های آب زلال خواهد جوشید ؟ [ بنابراین آدمی با سوزِ دل و سرشک راستین می تواند به لذّتِ وصال و قرب حق برسد و چشمه ساران حکمت و معرفت در قلبش جوشیدن گیرد . ]
کی گلستان راز گوید با چمن ؟ / کی بنفشه ، عهد بندد با سَمَن,کی گلستان به چمن راز می گوید . و کی گلِ بنفشه با سَمَن پیمان می بندد ؟ ( سَمَن = گل سه برگه )
کی چناری کف گشاید در دعا ؟ / کی درختی سر فشانَد در هوا ؟,کی درخت چناری برای نیایش دستانش را از هم می گشاید ؟ و کی درختی سر به سوی آسمان بلند می کند ؟
کی شکوفه آستینِ پُر نثار / بَر فشاندن گیرد ایّامِ بهار ؟,کی شکوفه در فصلِ بهار این همه عطر و زیبایی به جهانیان می بخشد ؟ [ آستین افشاندن = انعام و بخشش کردن ، رقص نمودن ، ترک دنیا کردن ( فرهنگِ نفیسی ، ج 1 ، ص 38 ) ]
کی فُروزد لاله را رُخ همچو خون ؟ /  کی گُل از کیسه برآرد زَر بُرون ؟,کی رخسارۀ لاله مانند خون ، افروخته می شود ؟ و کی گُل از کیسه ، طلا را بیرون می آورد ؟
کی بیآید بلبل و گُل بو کند ؟ / کی چو طالب فاخته کوکو کند ؟,کی بلبل به باغ می آید و گل عطر افشانی می کند ؟ و کی فاخته همانند طالب عاشق نوایِ کوکو سر می دهد ؟ [ گویی که همانند طالبان حقیقت همواره می گوید : کو ؟ کو ؟ یعنی کجایی ای نگارِ حقیقت ؟ کجایی ؟ ( مقتبس از شرح کفافی ، ج 2 ، ص 173 ) ]
کی بگوید لَکلَک آن لَک لَک بجان ؟ / لَک چه باشد ؟ مُلکِ توست ای مُستَعان,کی لکلک با دل و جان می گوید : لَک لَک ؟ لَک یعنی چه ؟ یعنی ای یاری کننده ، مُلکِ جهان از آنِ توست . [ پرندۀ لکلک همواره لک لک می گوید . یعنی به زبانِ حال ، حضرتِ متعال را خطاب کند . مُلکِ جهان از آنِ توست . مولانا در غزلی می فرماید : شیخ مرغان است لک لک ، لک لکش دانی که چیست / حمد ، لک ، والامر ، لک ، والمُلک ، لک یا مُستعان ( شرح کبیر انقروی ، دفتر دوم ، ص 581 )
کی نماید خاک ، اسرارِ ضمیر ؟ / کی شود چون آسمان بُستان مُنیر ؟,کی خاک ، اسرارِ نهفته خود را آشکار می سازد ؟ و کی بوستان همانند آسمان ، روشن و تابان شود ؟
از کجا آورده اند آن حُلّه ها ؟ / مِن کریمِِ مِن رَحیمِِ کُلّها,آن جامه های رنگین و گرانبها را از کجا آورده اند ؟ مسلماََ از بارگاه بخشندۀ مهربان .
آن لطافت ها نشانِ شاهدی است / آن نشانِ پایِ مردِ عابدی است,همۀ این لطافت ها و زیبایی ها نشانۀ آن نگارِ بی همتاست . همۀ اینها ، علائمی است که انسان پارسا بدان وسیله به حضرتِ پروردگار واصل می گردد . [ اکبرآبادی گوید : شهودِ این نشانِ پای آن شاهد ، مزدِ عبادت و ریاضت عابد است که بی عبادت و ریاضت ، دیدنِ این نشان میسّر نیست . ( شرح مثنوی ولی محمد اکبرآبادی ، دفتر دوم ، ص 158 ) بنابراین راهِ وصول به اصول و طریق نیل به حق ، انجام طاعت و خدمت است . بی سعی ، پاداشی نیست ]
آن شود شاد از نشان ، کو دید شاه / چون ندید او را نباشد اِنتباه,کسی از دیدن نشان و اثر شاد می شود که شاه را دیده باشد . ولی آنکه او را نبیند از این معرفت محروم شود و به هوشیاری و بیداری نرسد . [ پس کسی که به حق تعالی عارف باشد از آثاری که سببِ وصال و قرب به حق می شود خوشحال و نیکبخت می شود . / اِنتباه = بیدار کردن ]
روحِ آن کس کو به هنگامِ اَلَست / دید ربِ خویش و ، شد بی خویش و مَست,روح کسی که به هنگام اَلست پروردگار خود را دید و مست و مدهوش شد . [ ادامه معنا در بیت بعد / اَلست = شرح بیت 1241 دفتر اوّل ]
او شناسد بویِ مَی کو مَی بخَورد / چون نخورد او ، مِی نداند بوی کرد,اوست کسی که بوی شراب را می شناسد زیرا که قبلاََ شراب خورده است . ولی کسی که شرابی نخورده نمی تواند بوی آن را بشناسد .
زآنکه حکمت همچو ناقۀ ضالّه است / همچو دلّاله شهان را دالّه است,زیرا حکمت مانند شتر گم شده است و نیز مانند راهنمایی است که طالبان وصال شاه را به بارگاه شاه هدایت می کند . [ اشاره است به حدیث « حکمت ، گمشده مؤمن است ، هر جا که یافتش بدان سزاوارتر است » ( احادیث مثنوی ، ص 57 ) / دالّه = راهنما ]
تو ببینی خواب در یک خوش لِقا / کو دهد وعده و نشانی مر تو را,برای مثال ، تو در عالم خواب یک شخصِ خوش برخوردی را می بینی که به تو وعده و نشانی می دهد . [ برخی از خواب ها حاصلِ پیام و کاشفِ از عالم واقع و جهان عینی است . / خواب در = در خواب ]
که مرادِ تو شود اینک نشان / که به پیش آید تو را فردا فلان,او گوید که مرادِ تو حاصل می شود و نشانۀ برآورده شدن حاجت تو این است که فردا فلان کس نزدِ تو می آید .
یک نشانی آنکه او باشد سوار / یک نشانی که تو را گیرد کنار,یکی از نشانه های او این است . که او سواره است نه پیاده . و نشان دیگر آنکه تو را در آغوش می کشد .
یک نشانی که بخندد پیشِ تو / یک نشان ، که دست بندد پیشِ تو,نشانِ دیگر آنکه ، آن شخصِ سواره وقتی پیشِ تو می رسد می خندد . و نشانِ دیگر آنکه او در برابر تو دست بسته می ایستد . یعنی با احترام می ایستد .
یک نشانی آنکه این خواب از هوس / چون شود فردا ، نگویی پیشِ کس,نشانِ دیگر آنکه وقتی فردا رسید نباید هوس کنی که این خواب را برای کسی بازگو کنی .
ز آن نشان با والدِ یحیی بگفت / کی نیایی تا سه روز اصلاََ به گفت,و از همین نشانه ها بود که حق تعالی به زکریا ، پدر حضرت یحیی (ع) نیز فرمود که : تا سه روز نباید با کسی حرفی بزنی . [ حضرت زکریا (ع) به دوران کلانسالی رسیده بود ولی فرزندی نیافته بود . از حق تعالی درخواست می کند که به دوران سالخوردگی فرزندی بدو عطا فرماید . فرشتگان مژده برآوردن حاجتِ او را می آورند و او شگفت زده و شادمان می شود و از حق تعالی نشانه ای برای روا شدن حاجتش می خواهد . ندا در می رسد . « نشان تو این است که سه شبانه روز با مردمان سخن گفتن نتوانی جز به اشارت » ( آیه 41 ، سوره آل عمران ) ]
تا سه شب خامُش کن از نیک و بَدَت / این نشان باشد که یحیی آیدت,تا سه روز هر آنچه از خیر و شر به تو می رسد . چیزی مگو و خاموش باش . این نشان آن است که حضرت یحیی (ع) برای تو زاده خواهد شد .
دَم مزن سه روز اندر گفتگو / کین سکوت است آیتِ مقصودِ تو,تا سه روز هیچ حرفی نزن . و این سکوت ، نشانۀ روا شدن حاجتِ تو است .
هین میآور این نشان را تو بگفت / وین سن را دار اندر دل نهفت,بهوش باش ، مبادا این نشانه را آشکار کنی . بلکه باید آن را در قلبِ خود مستور و نهان داری . [ توضیح بیشتر در شرح ابیات 174 تا 178 دفتر اول ]
این نشان ها گویدش همچو شِکر / این چه باشد ؟ صد نشانیِ دِگر,این نشانهای شیرین و شکرین را که آن شخصِ خوش برخورد به او در خواب گفت . چیست ؟ یعنی چیزی نیست بلکه می تواند صد نشان دیگر نظیر آن را بگوید .
این نشانِ آن بُوَد کآن مُلک و جاه / که همی جویی ، بیابی از اِله,این نشانِ آن است که هر چه از مُلک و مقام از خدا درخواست می کنی . به آن دست می یابی .
آنکه می گریی به شب های دراز / و آنکه می سوزی سحرگه در نیاز,این است که در شبهای دراز گریه سر می دهی و در سحرگاهان در تضرع و نیاز می سوزی .
آنکه بی آن روزِ تو تاریک شد / همچو دوکی گردنت باریک شد,این است که بدون آن نشان ، روز تو تیره می شود و گردنت مانند دوک ، لاغر و باریک می گردد .
و آنچه دادی ، هر چه داری در زکات / چون زکاتِ پاکبازان رختهات,و این است که تو هر چه داری در راهِ او می دهی . همانند پاک باختگان ، جامه های خود را نیز در راهِ او می بخشی .
رخت ها دادیّ و ، خواب و رنگِ رُو / سر فِدا کردیّ و ، گشتی همچو مو,تو همۀ داراتی هایت را بذل می کنی . حتی از خواب و راحتِ خود نیز می گذری و رنگِ رخساره ات را نیز از دست می دهی و سرت را نیز درمی بازی و همچون مو لاغر و ناچیز می شوی .
چند در آتش نشستی همچو عود / چند پیشِ تیغ رفتی همچو خُود,بارها درون آتش می روی و مانند عود می سوزی . و بارها مانند لاهخُود در برابر شمشیر بلا می روی .
زین چنین بیچارگی ها صد هزار / خویِ عشّاق است و ، نآید در شمار,از این بلاها و گرفتاری ها به قدری برای عاشقان پیش می آید که نمی توان آنها را شمارش کرد . [ حضرت مولانا از بیت 1680 تا اینجا حال عاشق صادق را بازگو فرمود و از جانفشانی ها و بلاجویی های او سخن گفت . ( شرح کفافی ، ج 2 ، ص 491 ) ]
چونکه شب این خواب دیدی ، روز شد / از امیدش روزِ تو پیروز شد,ابیات پیشین مقدمه ای است برای این بیت و بیت بعد . وقتی که شب ، چنین خوابی را ببینی و صبح فرا رسد بر اثر این مژده ها ، روزت خوش و پیروز می گردد .
چشم ، گَردان کرده یی بر چپّ و راست / کآن نشان و آن علامت ها,به سوی چپ و راست چشم می گردانی و پیش خود می اندیشی که پس کو آن نشانه هایی که در خواب دیدم ؟ یعنی انتظار داری که رویاهایت به واقعیت پیوندد .
بر مثالِ برگ می لرزی که وای / گر رود روز و نشان ، نآید بجای,از شدّتِ اضطراب مانند برگ به خود می لرزی و با خود می گویی : وای به حالِ من که روز سپری شود و آن نشانه ها آشکار نشود .
می دوی در کوی و بازار و سرا / چون کسی کو گم کُند گوساله را,در کوی و برزن و بازار و خانه می دوی . درست مانند کسی که گوساله اش را گم کرده و به دنبال او می دود .
خواجه خیرست این دَوادَو چیستت ؟ / گم شده اینجا که داری ، کیستت ؟,اگر کسی در این اثنا به تو بگوید : ای آقا ، انشاءالله که خیر است . برای چه اینقدر می دوی ؟ گمشدۀ تو در اینجا کیست ؟ [ دَوادَو = دویدن به هر طرف ]
گوییش : خیر است ، لیکن خیرِ من / کس نشاید که بداند غیرِ من,تو راز را فاش نمی کنی و فقط به او می گویی : بله ، البته که خیر است . ولی خیری که تنها به من می رسد . و سزاوار نیست که این راز را کسی جز من بداند .
گر بگویم ، نَک نشانم فَوت شد / چون نشان شد فَوت ، وقتِ موت شد,تو به آن شخص می گویی : اگر به تو نشانی از آن بگویم . نشانی را از کف خواهم داد و هر گاه آن نشان را از دست دهم مرگم فرا خواهد رسید .
بنگری در رویِ هر مردی سوار / گویدت : منگر مرا دیوانه وار,تو برای آنکه آن سوار موعود در رویا را پیدا کنی . به روی هر شخصِ سواره ای که عبور می کند با دقّت نگاه می کنی ولی آن سوار که از نگاهِ مات و مبهوت ، گمان بر جنون تو برده می گوید : این قدر مانند دیوانه ها به من نگاه نکن . [ منظور از «هر مردی سوار » حکیمان و فاضلانی که وجد و جذبۀ عارفانه را به چشم حقارت درنگرند . ( شرح مثنوی معنوی مولوی ، دفتر دوم ، ص 769 ) ]
گوییش : من صاحبی گم کرده ام / رُو به جُست و جویِ او آورده ام,تو به او می گویی : ای سوار ، من یار همدم و انیسی را گم کرده ام و اکنون در حال جستجوی او هستم .
دولتت پاینده بادا ای سوار / رحم کُن بر عاشقان ، معذور دار,ای سوار ، دولت و اقبالت پاینده باد . بر عاشقان رحم آور و عذرِ آنان را بپذیر . یعنی ای اصحابِ قیل و قال ، احوالِ عارفان را از دید عارفان بنگرید .
چون طلب کردی به جِد آمد نظر / جَد خطا نَکنَد چنین آمد خبر,خلاصه چون از رویِ جدیّت به طلب برخاستی ، برای تو بینشی و نظری حاصل می شود . تلاش و جدیّت هرگز خطا نمی کند . و این چیزی است که در خبر آمده است . [ اشاره است به حدیثِ « هر که چیزی خواهد و کوشد ، یابد و هر که دری کوبد و پای فشارد بدان درآید » ( شرح کبیر انقروی ، دفتر دوم ، جزو دوم ، ص 592 ) . بیت فوق اِشعار می دارد که طلب اگر راستین باشد . آدمی به مقصود رسد . ]
ناگهان آمد سواری نیک بخت / پس گرفت اندر کنارت سخت سخت,ناگهان آن سوارِ نیکبختِ موعود در عالمِ رویا ، در برابر چشمانت پیدا می شود و تو را سخت در آغوش می کشد .
تو شدی بی هوش و افتادی به طاق / بی خبر گفت : اینت سالوس و نِفاق,تو از ذوق و شوقِ ظاهر شدن آن سوار ، بی هوش به پشت می افتی . ولی کسی که از این احوال غافل است می گوید : شگفتا از این حیله و ریاکاری . ( اینت = شرح بیت 1129 همین دفتر ) [ وجه دیگر مصراع اول : تو بیهوش می شوی و از یاران جدا می مانی . ( نثر و شرح مثنوی شریف ، دفتر دوم ، ص 202 ) . وجه دیگر : از شوق دیدار او بیهوش شوی و بی تاب و طاقت بر زمین افتی . ( شرح کبیر انقروی ، دفتر دوم ، جزو دوم ، ص 593 )
او چه می بیند ؟ در او این شور چیست ؟ / او نداند کآن نشانِ وصلِ کیست ؟,آن غافلِ بی خبر چه می داند که در آن شخصِ بیهوش ، آن همه شور چیست و چرا بیهوش شده است ؟ زیرا او نمی داند که این حالاتی که بدو دست داده نشانۀ وصالِ کیست . [ وجه دیگر مصراع اول این است : آن بی خبر با خود یا با دیگران می گوید : این بیهوش چه چیزی را می بیند ؟ و در او این همه شور و شعف برای چیست ؟ ( شرح کبیر انقروی ، دفتر دوم ، جزو دوم ، ص 593 )
این نشان در حقِ او باشد که دید / آن دگر را کی نشان آید پدید ؟,این نشان در حقِ کسی است که آن نشان را در آن عالم دیده است و گرنه برای دیگری کی چنین نشانی پیدا می شود ؟ [ مشهودات عرفانی و الهاماتِ ربانی فقط برای شخصِ مستعد و لایق حاصل می شود . دیگران از آن بهره ای ندارند . ]
هر زمان کز وَی نشانی می رسید / شخص را جانی به جانی می رسید,از بارگاه الهی هر زمان ، نوعی نشان به او می رسد و دمادم ، روحِ تازه ای به جانِ او در می رسد .
ماهیِ بیچاره را پیش آمد آب / این نشان ها تِلک آیاتُ الکتاب,این طالبِ عاشق ، حالی همچون ماهیِ دور افتاده از آب دارد که ناگهان به آبی می رسد . این نشانه ها و آیات ( آفاقی و انفسی ) تماماََ آیات کتاب حضرت حق تعالی است . [ مصراع دوم اشارت دارد به آیاتی چون ، آیه 1 سوره حِجر ، آیه 2 سوره لقمان و … « تِلک آیاتُ الکتابِ الحَکیم = آن است آیه های کتاب با حکمت » ]
پس نشان ها که اندر انبیاست / خاصِ آن جان را بُوَد کو آشناست,پس آن نشانی هایی که در ذاتِ پیامبران وجود دارد . تماماََ مخصوصِ جانی است که با حضرتِ حق آشنا باشد . [ نشانه های حق که در ذاتِ انبیاء موجود است . جز عارف از آن خبر ندارد . ( شرح مثنوی ولی محمد اکبرآبادی ، دفتر دوم ، ص 161 ) ]
این سخن ناقص بماند و بی قرار / دل ندارم ، بی دلم ، معذور دار,سخنم ناتمام ماند و به جایی نرسید زیرا دلباخته و بی دلم . عذرم را بپذیر .
ذرّه ها را کی تواند کس شمرد ؟ / خاصه آن کو عشق ، عقلِ او ببرد,زیرا ذراتِ ریز را چه کسی می تواند بشمارد ؟ به ویژه کسی که عشق ، عقل و خِردش را از میان برده است .
می شمارم برگ هایِ باغ را / می شمارم بانگِ کبک و زاغ را,برگ های باغ را می شمارم . بانگِ کبک و زاغ را می شمارم .
در شمار اندر نیاید ، لیک من / می شمارم بهرِ رشدِ مُمتَحَن,این چیزها که ذکرشان رفت اگر چه به شمارش درنمی آید ولی من برای ارشاد سالکِ آزموده به اندازۀ رفع حاجت می شمارم . [ مُمتَحَن = آزماینده / پس آیاتِ آفاقی و انفسی حق تعالی به شمار در نیاید . اما تا اندازه ای که باعث آگاهی شود شمردنش لازم است ]
نحسِ کیوان یا که سعدِ مشتری / نآید اندر حَصر ، گرچه بشمری,برای مثال ، نحس بودن ستارۀ کیوان یا سعد بودن ستارۀ مشتری را بخواهی بشماری ، قابل شمارش نیست . [ کیوان = شرح بیت 174 همین دفتر / مشتری = شرح بیت 1549 همین دفتر / نَحس = شرح بیت 754 دفتر اول / سعد = شرح بیت 1288 دفتر اول ]
لیک هم بعضی از این هر دو اثر / شرح باید کرد یعنی نفع و ضر,ولی بایسته است که بخشی از تأثیر این دو ستارۀ شرح داده شود و سود و زیان آن دو را بیان کرد .
تا شود معلوم ، آثارِ قضا / شَمّه ای مر اهلِ سعد و نحس را,تا اندکی از نشانه های قضا و قَدَر برای نیکبختان و بدبختان معلوم و روشن گردد .
طالعِ آن کس که باشد مشتری / شاد گردد از نشاط و سروری,طالع کسی که ستاره مشتری باشد از شور و نشاط و والایی مقام ، شادمان گردد .
و آنکه را طالع زُحل از هر شُرور / احتیاطش لازم آید در امور,ولی طالع کسی که ستارۀ زُحل باشد . باید در همۀ کارها از بدی ها احتیاط ورزد . [ طالع = شرح بیت 752 دفتر اول ]
گر بگویم آن زُحل استاره را / ز آتشش سوزد مر آن بیچاره را,اگر برای کسی که طالعش زُحل است ، شمّه ای از شومی آن بگویم . حتماََ آتش شومی ، آن بدبخت را خواهد سوخت .
أذکُروالله شاهِ ما دستور داد / اندر آتش دید ما را نور داد,شاه ما فرمان داده که خدا را یاد کنید . چون آن خدا ما را در آتش قهر و بلا دید . به ما نور بخشید . [ اکبرآبادی گوید : چون دید که بندگان در نارِ غفلت و پندار غیرت افتاده اند . حکم به دوام ذکر خود فرمود تا از غیر بینی درآیند و جمال حق در ذاتِ خود و دیگر موجودات مشاهده نمایند . ( شرح مثنوی ولی محمد اکبرآبادی ، دفتر دوم ، ص 161 ) مصراع اول اشارت است به آیه 41 سوره احزاب « ای آنان که گرویده اید . خدا را یاد کنید . یاد کردنی بسیار » ]
گفت : اگر چه باکم از ذکرِ شما / نیست لایق مر مرا تصویرها,شاه جهان هستی (خداوند) فرموده است . اگر چه من از ذکرِ شما پاک و منزّهم و تصویرهایی که شما از من می سازید . لایق مقامِ من نیست . [ ادامه معنا در بیت بعد ]
لیک هرگز مستِ تصویر و خیال / در نیابد ذاتِ ما را بی مثال,ولی کسی که مست و شیفتۀ تصویر و خیال ما شده . هرگز ذاتِ ما را بدون مثال و تمثیل نمی تواند فهم کند . [ برای همین است که صحیفه های آسمانی با مردم به طریق مَثَل سخن می گویند تا افهامِ نازل آنان مفاهیم عالیه الهیه را برتابد . انبیاء و اولیاء و مربیان بشری نیز در ارشاد و تربیت از مَثَل بسیار استفاده می کنند . ]
ذکرِ جسمانه ، خیالِ ناقص است / وصفِ شاهانه ، از آنها خالص است,تصویر جسمانی از ذاتِ حضرتِ حق ، از آنِ خیالِ ناقص است . در حالی که توصیف شاهانه از حالات و صفاتِ جسمانی عاری و مبرّاست . یعنی اندیشه های قاصر ، خداوند را به صورت جسمانی توصیف می کنند . ولی آن توصیف عالی است که از شائبه جسمانی پاک باشد .
شاه را گوید کسی ، جُولاه نیست / این چه مدح است ؟ این مگر آگاه نیست ؟,اگر کسی ضمن توصیف شاه بگوید : آن شخصیت بزرگی است که بافنده و نسّاج نیست . این دیگر چه مدح و ستایشی است ؟ مگر این گوینده از شخصیت شاه خبر ندارد و او را نمی شناسد ؟ [ در پنج بیت فوق مراد از «شاه» حضرت حق تعالی است که پادشاه جهانیان است . مقصود این است که تنزیه هم باید مطابق با شأن و مقامِ بیچونِ خداوندی باشد و اگر در بیان تنزیه رعایت معنا را نکنیم . او را در واقع تنزیه نکرده ایم . چنانکه مثلاََ اگر کسی در تنزیه خدا بگوید : خدا آن ذاتِ والایی است که آهنگر و بافنده و زارع و … نیست . مسلماََ این تنزیه ، در خورِ آن ذاتِ بلند مرتبه نیست . ( شرح کفافی ، ج 2 ، ص 492 ) ]
دید موسی یک شبانی را به راه / کو همی گفت : ای گزیننده اله,حضرت موسی (ع) در راه چوپانی دید که مرتب می گفت : ای خداوندی که هر که را خواهی برمی گزینی .
تو کجایی تا شوم من چاکرت / چارُقت دوزم ، کنم شانه سرت,تو اصلاََ کجایی که من خادم و چاکرت شوم . چارُق تو را بدوزم و سرت را شانه بزنم . [ چارُق = نوعی کفش روستاییان ]
جامه ات شویم ، شُپشُهایت کُشم / شیر ، پیشت آورم ای مُحتشم,لباس های تو را بشویم و شپش هایت را بکُشم . شیر برایت بیاورم ای بزرگوار .
دَستکت بوسم ، بمالم پایَکت / وقتِ خواب آید ، بروبم جایَکت,دست تو را ببوسم و پای تو را بمالم و هنگام خواب ، جای تو را جارو کنم .
ای فِدای تو همه بزهایِ من / ای به یادت هَیهَی و هَیهایِ من,ای خدا ، همه بزهایی که دارم فدای تو باد . ای خدایی که با شیون و فریادم ، تو را یاد می کنم .
این نمط بیهوده می گفت آن شبان / گفت موسی : با کِیَست این ای فلان ؟,خلاصه آن چوپان از این گونه سخنان یاوه و بیهوده می گفت که ناگهان حضرت موسی (ع) به او گفت : آهای فلانی با چه کسی اینگونه حرف می زنی .
گفت : با آن کس که ما را آفرید / این زمین و چرخ از او آمد پدید,چوپان گفت : این حرف ها را به همان کسی می زنم که دنیا را آفریده و این زمین و آسمان از فضلِ او پدید آمده است .
گفت موسی : های ، بس مُدبِر شدی / خود مسلمان ناشده کافر شدی,حضرت موسی (ع) گفت : آهای چوپان ، تو خیلی سیه رو و بدفرجام شدی یعنی خیلی از حق رُخ برتافته ای . زیرا هنوز مسلمان نشده ، کافر شده ای . [ مسلمان در اینجا معنی کُلی دارد یعنی آنکه نسبت به امر حق تسلیم و منقاد است ، شرح بیت 801 دفتر اول ]
این چه ژاژست و چه کفر است و فُشار ؟ / پنبه یی اندر دهانِ خود فشار,این چه حرفهای یاوه و کفرآمیز و بیهوده ای است که می زنی ؟ پنبه ای در دهانت فرو کن تا دیگر از این حرفها نزنی . [ فُشار = بیهوده گویی و هذیان ، این لفظ فصیح نیست بلکه عامیانه است . ( فرهنگ نفیسی ، ج 4 ، ص 1565 ) ]
گندِ کُفرِ تو جهان را گنده کرد / کُفرِ تو دیبای دین را ژنده کرد,بوی بَدِ کفرِ تو ، جهان را گندیده و متعفن کرده و کفرِ تو ، جامۀ لطیف و زیبای دین را کهنه و فرسوده کرده است . [ دیبا = پارچۀ حریر و رنگارنگ ]
چارق و پاتابه لایق مر تو راست / آفتابی را چنین ها کی رواست ؟,چارُق و پاپوش لایقِ توست . این چیزها کی در خورِ آفتابِ حقیقت است . [ پاتابه = پاپیچ ، پاپوش ، کفش . ( فرهنگِ نفیسی ، ج 1 ، ص 700 ) ]
گر نبندی زین سخن تو حَلق را / آتشی آید بسوزد خلق را,اگر تو دهانت را از گفتن این یاوه ها فرو نبندی . آتش قهرِ الهی فرو می بارد و همۀ مردمان را می سوزاند .
آتشی گر نامده ست ، این دود چیست ؟ / جان سیه گشته ، روان مردود چیست ؟,اگر آتشِ قهرِ الهی نیامده ، پس این دود چیست ؟ پس چرا روحِ تو تیره شده و روانت مردود درگاهِ حق گشته است . [ اگر واقعاََ هنوز قهرِ الهی تو را فرو نگرفته ، پس این دودِ کفر و عصیان که به شکلِ سخنان کفرآمیز از دهانت خارج می شود چیست ؟ پس معلوم می شود که آتشِ قهرِ الهی به جانت شرر زده است . ( شرح کبیر انقروی ، دفتر دوم ، جزو دوم ، ص 603 ) ]
گر همی دانی که یزدان داور است / ژاژ و گستاخی تو را چون باورست ؟,اگر واقعاََ تو معتقدی که خداوند ، حاکم و فرمانروای جهانِ هستی است پس چرا این یاوه ها و گستاخی ها را باور داری .
دوستیِ بی خِرَد ، خود دشمنی است / حق تعالی زین چنین خدمت غنی است,دوستی شخصِ بی عقل و خِرَد ، عین دشمنی می ماند و حق تعالی از این گونه عبادات و خدمات بی نیاز است .
با که می گویی ؟ تو این ، با عمّ و خال ؟ / جسم و حاجت در صفاتِ ذوالجلال ؟,ای چوپان ، تو این سخنان را به چه کسی می گویی ؟ مگر داری با عمو و دایی ات حرف می زنی ؟ آیا می شود که خداوند بزرگ دارای جسم و نیاز باشد ؟ [ عم = عمو / خال = دایی ]
شیر ، او نوشد که در نشو و نماست / چارُق او پوشد که او محتاجِ پاست,شیر و لَبَن را کسی می نوشد که در حالِ رشد و نمو باشد و چارُق کسی به پا می کند که نیازمند به پا باشد .
ور برای بنده اش است این گفت و گو / آنکه حق گفت او من است و من خود او,تازه اگر این حرفها را در بارۀ بندۀ خاص خدا هم که بزنی یعنی همان بنده ای که حق تعالی در بارۀ او فرمود : « او من هستم و من او » [ مصراع اول این بیت ، شرط است و جواب شرط ، در مصراع دوم بیت 1739 آمده است و از مصراع دوم این بیت تا مصراع اوّل بیت 1739 متعلقاتِ شرط بشمار می رود . ] _ در مصراع دوم این بیت از تجلیِ حق در انسان کامل از طریق اتحاد ظاهر و مظهر سخن رفته . این مسئله از حساس ترین موضوعاتِ مکتب مولوی است که درک و فهم حقیقتِ آن برای اکثر اشخاص ، حتی طبقه درس خوانده و باسواد هم دشوار است . و حوصلۀ تنگِ عقولِ عادی ، ظرفیت فهمِ آن لطیفۀ عرفانی و گنجایش درک آن حقیقتِ آسمانی را ندارد . بنابراین ممکن است لغزشگاهِ اوهام واقع شده و پاره ای از کوته نظران را به کج اندیشی و بدبینی انداخته باشد . تا زنهار نسبتِ ضلالت کفر و الحاد به مولوی داده باشد … مولوی در موضوعِ اتحادِ ظاهر و مظهر معتقد است که حق تعالی در هیکل و حلیۀ بشری ظاهر و متجلی شده و وجودِ انسانی به حق پیوسته و با او متحد شده است . اما نه از راهِ حلول و اتحاد ذاتی شخصی . بلکه از جهتِ وحدتِ نوری و اتحادِ شأنیّ اتصالی . و فنای تاریکی در روشنایی و زوالِ شخصیت و جدا شدن تعین از هستی مطلق ، در واقع انسانِ کامل ، مظهر تام و تمامِ الهی و آیینۀ سر تا پا نمای حق و نایب و خلیفۀ خداوند است . مولوی می گوید : حق تعالی برای هدایتِ خلق و تکمیلِ نفوسِ بشری از غیبِ وحدت به شهود کثرت در هیکل ناسوتی بشریت متجلی شده است تا به مقتضای جنسیت جسمانی ، جاذب و هادی خلایق باشد . پس به قولِ مولانا ، انسانِ کامل عینِ حق است از راهِ اتحادِ ظاهر و مظهر . ( مولوی نامه ، ج 2 ، ص 806 تا 808 ) . توضیح بیشتر در باره اناالحق در شرح بیت 1347 همین دفتر آمده است .
آنکه گفت : اِنّی مَرِضتُ لَم تَعُد / من شدم رنجور ، او تنها نشد,آن کس که خدا به او فرمود بیمار شدم و تو به عیادتم نیامدی . فقط بنده ام بیمار نشد بلکه من (خالق) نیز بیمار شدم . [ اشاره است به حدیث « همانا خداوند بزرگ در روزِ رستاخیز گوید : ای زادۀ آدم ، بیمار شدم و به عیادتم نیامدی . آدمی گوید : پروردگارا چه سان توان به عیادت تو آمدن که تویی پروردگار جهانیان ؟ حق تعالی فرماید : مگر نمی دانستی که فلان بنده ام بیمار شده و به عیادت او نرفته ای ؟ مگر نمی دانستی که اگر به عیادت او می رفتی مرا نزدِ او می یافتی . ( احادیث مثنوی ، ص 57 ) ]
آنکه بی یَسمع و بی یُبصِر شده ست / در حقِ آن بنده این هم بیهده ست,در بارۀ آن کس که من گوش و چشم او شده ام یعنی به مقامِ قرب نوافل رسیده است نیز روا نیست اینگونه سخنان یاوه را بر زبان آوری . [ مصراع اول اشاره است به حدیثِ قرب نوافل که در شرح بیت 1938 دفتر اول گذشت . و مصراع دوم جواب شرط ، که شرط آن در مصراع اول بیت 1737 همین بخش آمده است . ]
بی ادب گفتن سخن با خاصِ حق / دل بمیراند ، سیه دارد وَرَق,گفتن سخنان گستاخانه به بنده خاصِ خدا نیز حیاتِ معنوی قلب را از میان می برد و دفتر اعمال آدمی را سیاه می کند .
گر تو مردی را بخوانی ، فاطمه / گر چه یک جنس اند مرد و زن همه,برای مثال ، اگر تو به یک مردی بگویی : فاطمه ، یعنی او را با نام زنانه صدا کنی . اگر چه مرد و زن یک گوهر دارند و آن گوهر ، انسان بودن است . [ ادامه معنا در بیت بعد ]
قصدِ خونِ تو کند تا ممکن است / گر چه خوش خور ، حلیم و ساکن است,آن مرد از روی خشم و غضب تا حدّ ممکن ، آهنگِ کُشتن و نابودی تو را می کند . اگر چه او فردی خوش اخلاق و بردبار و آرام باشد .
فاطمه ، مدح است در حقِ زنان / مرد را گویی بُوَد زخمِ سِنان,نامِ فاطمه در مورد زنان ، نوعی مدح و ستایش است [ زیرا نامِ دُختِ گرامی رسول الله (ص) فاطمه بوده است ] ولی اگر مرد را با نام فاطمه صدا کنی مانند این است که با نیزه بر او زخم زده ای . یعنی خیلی ناراحت می شود .  [ سِنان = نیزه ، سرنیزه ]
دست و پا در حقِ ما ، اِستایش است / در حقِ پاکِیّ حق ، آلایش است,پس ای چوپان ، دست و پا داشتن برای ما بندگان ستایش و نشانِ کامل بودن خلقت است ولی نسبت دادن دست و پا و جسم به حق تعالی ، عیب و نقص به شمار می رود و از مقامِ تنزیه به دور است .
لَم یَلِد لَم یولَد او را لایق است / والِد و مولود را او خالق است,اگر در توصیف حق تعالی بگوییم : « او نه زاده است و نه زاییده شده است » توصیف بجا و سزاواری است زیرا او آفرینندۀ همۀ زایندگان و زاده شدگان است . [ مصراع اوّل اشاره است به آیه 3 سوره اخلاص « نه زاده کسی را و نه زاده شده از کسی » ]
هر چه جسم آمد ، وِلادت وصفِ اوست / هر چه مولودست ، او زین سویِ جوست,هر چیز که جسم باشد او را می توان به زاییده شدن توصیف کرد و هر چه که زاده شده باشد . به این سمتِ جوی تعلّق دارد . [ زین سوی جوست = کنایه از دنیای محسوس است . ( شرح کفافی ، ج 2 ، ص 494 ) ]
ز آنکه از کون و فسادست و مَهین / حادث است و ، مُحدِثی خواهد یقین,زیرا جسم به عالمِ متغیّرِ مادی تعلّق دارد که عالمی خوار و بی مقدار است . و در واقع حادث است و هر حادثی نیاز به پدید آورنده دارد . [ کون و فساد = شرح بیت 1927 دفتر اول / حادث = در لغت به معنی نو پیدا شده و در اصطلاح فلسفی بر سه معنی اطلاق می شود . 1) حادث زمانی ، آن است که وجودِ امر حادث ، مسبوق به عدم زمانی باشد . نظیر حادث امروزی که دیروز وجود نداشت و آنچه فردا وجود می گیرد امروز نیست . 2) حادث ذاتی ، آن است که مسبوق به عدم ذاتی باشد . مانند صدور معلول از علتِ تامه که در خارج تقارن وجودی دارند . اما در تعقّلِ ذهنی چنان است که علّت ذاتاََ بر معلولش مقدّم است . چندان که می توانیم علامتِ ترتّبِ وجودی و سبق و لحوقِ ذاتی را در لفظ بیاوریم و بگوییم که « معلول پس از علّت وجود گرفته است » . 3) حدوث دهری ، که محقق داماد و پیروان او می گویند تقریباََ مانند حدوثِ زمانی است از این جهت که مثلِ حدوثِ زمانی مسبوق است به «عدم انفکاکی» یعنی نوعی از تقدّم و تأخّر و سبق و لحوق که انفکاک سابق و لاحق و جدا شدن قبل و بعد از یکدیگر در آن متصور است نه «عدم تفاوتی» چنانکه در حدوثِ ذاتی و تقدم و تأخّر علت و معلول است . ( مولوی نامه ، ج 2 ، ص 983 و 984 ) ]
گفت : ای موسی ، دهانم دوختی / وز پشیمانی تو جانم سوختی,چوپان وقتی این سخنان را از حضرت موسی (ع) شنید به او گفت : ای موسی تو دهانِ مرا دوختی و از پشیمانی ، جانِ مرا به آتش کشیدی .
جامه را بدرید و آهی کرد و تَفت / سَر نهاد اندر بیابان و برفت,آن چوپان ، لباس خود را از هم درید و آهی سوزان و آتشین برکشید و سر به بیابان نهاد و رفت .
وحی آمد سوی موسی از خدا / بندۀ ما را ز ما کردی جدا,از بارگاه الهی به موسی (ع) وحی رسید که ای موسی ، تو بندۀ ما را از ما جدا کردی .
تو برای وصل کردن آمدی / یا خود از بهرِ بُریدن آمدی ؟,آیا تو برای پیوند دادن بندگان به حضرت حق آمده ای یا برای بریدن این پیوند ؟
تا توانی پا مَنِه اندر فراق / اَبعضُ الاَشیاء عِندی اَلطّلاق,تا توانی در عرصه فراق و جدایی گام مسپار زیرا ناپسندترین چیزها در نزد من طلاق و جدایی است . [ اشاره به حدیث « ناپسندترین حلال در نزد خداوند طلاق است » ( احادیث مثنوی ، ص 58 ) ]
هر کسی را سیرتی بنهاده ام / هر کسی را اصطلاحی داده ام,من در وجودِ هر کسی ، خوی و عادتی قرار داده ام و به هر کسی شیوه ای خاص در بیان مقصود و منظور خود داده ام . [ مصراع اول ناظر است به آیه 22 سوره روم « و از نشانه های او آفریدن انسان ها و زمین است و گوناگونی زبان ها و رنگ های شماست . اندرین نشانه ها ، حجت هاست مر دانایان را » ]
در حقِ او مَدح و ، در حقِ تو ذَم / در حقِ او شَهد و ، در حقِ تو سَم,آن سخنان نسبت به حال و مرتبۀ استعداد او مدح و ستایش است . یعنی آن سخنان ساده و پیش پا افتاده نسبت به سطح درک و شعور چوپان ، واقعاََ مدح و ستایش حق تعالی است . ولی همان سخنان نسبت به حال و مرتبۀ استعداد تو (موسی) نکوهش و بدگویی حق تعالی است . چنانکه چیزی برای ذائقۀ او همانند عسل ، شیرین می نماید . ولی برای ذائقۀ تو ، سمّ ناگوار . ( شرح کفافی ، ج 2 ، ص 181 ) . [ بنابراین هر انسان خداشناسی ، با زبان و شیوه ای ، حق تعالی را عبادت می کند و جای هیچگونه ایرادی نیست ]
ما بَری از پاک و ناپاکی همه / از گِرانجانی و ، چالاکی همه,خداوند می فرماید : ذات ما از پاکی و ناپاکی بری و مبرّاست . یعنی از مرتبۀ تنزیه و تشبیه بالاتر است و نیز از هر روحی که در عبادت سست است و یا چالاک . ( گرانجانی = سستی ، پیری ) . [ مصراع اول ناظر است به اینکه حق تعالی در مرتبۀ ذات ، هیچگونه تعیّن و قیدی ندارد و از هر گونه صفات اعمّ از ثبوتیه و سلبیه ، پاک و مبرّاست . امام علی (ع) می فرمایند : « کمال یکتایی ذات بیچونِ الهی ، نفی هر گونه صفت از اوست » ( نهج البلاغه فیض الاسلام ، خطبۀ 1 ) . صفات و اسماء حضرت حق تعالی عین ذاتِ اوست و هیچگونه دویی و مباینتی میان ذات و صفات او نیست .
من نکردم امر تا سودی کنم / بلکه تا بر بندگان جُودی کنم,من اگر به بندگانم گفتم که عبادت ام کنید . منظورم این نبود تا سودی ببرم . بلکه خواستم بر بندگانم جود و بخششی کنم .
هِندوان را اصطلاحِ هِند مدح / سِندیان را اصطلاح سِند مدح,برای مثال ، هندوها با تعابیر هندی خدا را ستایش و عبادت می کنند . و سندی ها نیز با تعابیر و اصطلاحات ویژه خود خدا را ستایش می کنند . [ سِند = یکی از ایالاتِ غربی پاکستان که رودخانه سِند آن را مشروب می سازد . ( لغت نامه دهخدا ، ج 29 ، ص 657 ) . مقصود این است که ستایش و پرستش حق تعالی را نمی توان در قالب هایی محدود کرد . در اینجا «هندوان» می تواند نظر به اهالی هندوستان داشته باشد نه فرقه ای خاص . ]
من نگردم پاک از تسبیحشان / پاک هم ایشان شوند و دُرفشان,من از تقدیس و تسبیح بندگانم ، پاک و مقدس نمی شوم . بلکه این آنان اند که بر اثر این عمل ، پاک می شوند و اذکاری همچون مروارید از زبانشان فرو می پاشد .
ما زبان را ننگریم و قال را / ما درون را بنگریم و حال را,ما که حق تعالی هستیم به زبان و گفتار مردمان کاری نداریم . بلکه با قلب و درون آنان کار داریم . [ اشاره است به حدیث « همانا خداوند ، ننگرد به صورت ها و دارایی شما بلکه نگرد به دل ها و رفتار شما » ( احادیث مثنوی ، ص 59 ) ]
ناظرِ قلبیم ، اگر خاشع بُوَد / گر چه گفتِ لفظ ، ناخاشع رَوَد,اگر قلب فروتن و خاشع باشد . ما به قلب می نگریم . هر چند که ظاهر گفتار ، نرم و فروتن نباشد . [ از همین روست که حضرت مولانا ، شَطحیات و طامات صوفیان اهل سُکر را به دید توسّع و قبول می نگرد . ]
ز آنکه دل جوهر بُوَد ، گفتن عَرَض / پس طفیل آمد عَرَض ، جوهر غَرَض,زیرا قلب به منزلۀ جوهر است و گفتار ، عَرَض محسوب می شود . بنابراین ، عَرَض ، تابع جوهر است و منظور و غَرَض اصلی ، همان جوهر است . [ بحثِ جوهر و عَرَض ، در بیت 2110 دفتر اوّل آمده است . ]
چند از این الفاظ و اِضمار و مَجاز ؟ / سوز خواهم ، سوز با آن سوز ساز,تا کی می خواهی با این کلمات پر پیچ و تاب و پر رمز و راز و آکنده از مجاز سخن بگویی ؟ من آتش پر اخگر عشق را خواهانم . با آن عشق بسوز و بساز .
آتشی از عشق در جان برفروز / سر به سر فکر و عبارت را بسوز,ای کسی که دلبستۀ قیل و قالی ، از عشق الهی در قلب و جانت آتشی برافروز و اندیشه و عبارت را یکسره بسوزان .
موسیا ، آداب دانان دیگرند / سوخته جان و روانان دیگرند,در اینجا حق تعالی دوباره به حضرت موسی (ع) خطاب می کند : ای موسی ، در میان بندگان من ، آنها که رعایت آداب می کنند نوعی دیگراند و آنان که بر جان و روانشان ، شرر عشق الهی افتاده نوعی دیگر . [ البته مولانا در هیچ مرتبه ای آداب شریعت را ساقط ندانسته است . بلکه نقدِ او در اینجا متوجه کسانی است که آداب را چنان اهمیت می دهند که جوهر معرفت دینی را تباه می سازند . ]
عاشقان را هر نَفَس سوزیدنی است / بر دهِ ویران ، خِراج و عُشر نیست,عاشقان سوخته دل ، هر دَم در آتشِ عشق الهی می سوزند . زیرا از روستای ویران شده ، خراج و عُشر نمی گیرند . خِراج = محصول زمین ، هر آنچه حاکم از رعایا گیرد و گفته اند که خِراج آن چیزی است که از حاصل مزروعات گیرند . ( فرهنگ نفیسی ، ج 2 ، ص 1239 ) عُشر = به معنی ده یک اموال که می ستانند . ( فرهنگ نفیسی ، ج 4 ، ص 2357 ) در اینجا حال عاشق به روستای ویران تشبیه شده است . بنابراین عاشق مقیّد به رسوم و تشریفات ظاهری نیست .
گر خطا گوید ورا ، خاطی مگو / ور بُوَد پُر خون شهید ، آن را مشو,اگر عاشق دل سوخته بر حسب ظاهر ، سخنی به خطا هم گفت . تو او را خطاکار مدان . و اگر شهید ، غرق در خون هم که باشد نیازی نیست او را غسل دهی .
خون ، شهیدان را ز آب اولاترست / این خطا از صد صواب اولاترست,برای شهیدان ، خون پسندیده تر از آب است و این خطایی که عاشق بر زبان می راند از صد درستی هم پسندیده تر و بهتر است .
در درونِ کعبه رسمِ قبله نیست / چه غم ار غوّاص را پاچیله نیست ؟,در داخل کعبه ، آداب یافتن قبله وجود ندارد . اگر شناگر پاپوش نداشته باشد چه غمی بر اوست . ( پاچیله = کفش و پاافزار ، نوعی کفش که برای کوبیدن برف به پا کنند ) . [ نیکلسون می گوید : صورِ خارجی بر عارفِ واصل به حق ، همان اندازه بی فایده است که آدابِ یافتن قبله بر مسلمان اندرون کعبه ، یا پای افزار مخصوص برف ( که مانع فرو رفتن است ) بر غواصِ غرقه اندر دریا . ( شرح مثنوی معنوی مولوی ، دفتر دوم ، ص 776 ) ]
تو ز سرمستان قلاووزی مجو / جامه چاکان را چه فرمایی رفو ؟,تو نباید از شوریدگان سرمست ، انتظار رهبری و دستگیری داشته باشی . چگونه تو کسی را که لباس های پاره دارد امر به رفو کردن می کنی . [ این طایفه از صوفیان را سالکِ مجذوب ( = شرح بیت 3191 دفتر اول ) گویند . ]
ملّتِ عشق از همه دین ها جداست / عاشقان را ملّت و مذهب خداست,آیین عشق از همۀ دین ها و آیین ها جُداست . دین و مذهب عاشقان همانا خداست .
لعل را گر مُهر نَبوَد ، باک نیست / عشق در دریای غم ، غمناک نیست,اگر لعل ، مُهر و نشانی نداشته باشد ، باکی نیست . عشق در دریای اندوه ، اندوهگین نشود . [ لعل به خودی خود ارزش ندارد چه مُهر داشته باشد یا نداشته باشد و یا به صورت سکه درآمده باشد و یا در نیامده باشد . زیرا ارزش و بهای لعل به شکل و هیأت ظاهری آن بستگی ندارد . بلکه ذاتاََ ارزشمند است . همینطور عاشق صادق چه مقیّد به آداب و رسوم شرعی باشد و چه نباشد باکی بر او نیست . هر چند که اگر به آداب شرع درآید نور علا نور است . ( شرح کبیر انقروی ، دفتر دوم ، جزو دوم ، ص 620 و شرح مثنوی ولی محمد اکبرآبادی ، دفتر دوم ، ص 163 ) ]
بعد از آن در سِرّ موسی حق نهفت / رازهایی کآن نمی آید بگفت,سپس حق تعالی رازهایی پوشیده به موسی گفت که نمی توان به زبان آورد . [ سرّ = شرح بیت 293 همین دفتر ]
بر دلِ موسی سخن ها ریختند / دیدن و گفتن به هم آمیختند,بر قلب حضرت موسی (ع) سخنانی فرو ریختند و دیدن و گفتن به هم درآمیخت . [ حاصل آنکه ، آن رازها را به ذوق و کشف که موجب اطمینان است دریافت . ( شرح مثنوی ولی محمد اکبرآبادی ، دفتر دوم ، ص 163 ) ]
چند بیخود گشت و ، چند آمد به خَود / چند پرّید از ازل سویِ اَبَد,حضرت موسی (ع) چند بار از خود بیخود شد و باز چند بار به خود آمد و مکرراََ از ازل به سوی ابد پرواز کرد . [ به تعبیر صوفیانه چند بار به مَحو و صَحو رفت و آمد کرد ]
بعد از این گر شرح گویم ، ابلهی است / زآنکه شرحِ این ، ورای آگهی است,از این پس اگر در این باب ، شرحی دهم نشان بلاهت و نادانی است . زیرا شرح این اسرار و حقایق فراتر از علم و آگاهی آدمیان است و به گفت درنیاید .
ور بگویم ، عقل ها را بَر کَنَد / ور نویسم ، بس قلم ها بشکند,و اگر آن اسرار و حقایق را فاش سازم . عقل های بشری را از بنیاد برخواهد کند . و اگر هم آن را بنویسم . بسیاری از قلم ها را خواهد شکست . [ حق تعالی اسراری ناگفتنی از عشق الهی را به موسی گفت . و موسی متوجه شد که آن شبان از کاملان اولیاء بوده است . ]
چونکه موسی این عِتاب از حق شنید / در بیابان در پیِ چوپان دوید,همینکه موسی (ع) این عتاب حضرت حق را شنید . در بیابان به دنبال چوپان دوید .
بر نشانِ پایِ آن سرگشته راند / گَرد از پَرّۀ بیابان برفشاند,موسی (ع) رَدِ پای آن چوپان سرگشته و حیران را گرفت و رفت و چنان به شتاب می رفت که از حاشیه بیابان گرد و غبار بلند می شد . [ در مصراع دوم این وجه هم درست است : گرد از گیاهان بیابان برافشاند . ( نثر و شرح مثنوی شریف ، دفتر دوم ، ص 225 ) . ( پرّه = کنار و حاشیه ، برگ پهن کاه گندم و درخت سپیدار و هر درخت بی باری مانند آن . ( فرهنگ نفیسی ، ج 1 ، 729 ) ]
گامِ پایِ مردمِ شوریده خَود / هم ز گامِ دیگران پیدا بُوَد,گام مردم عاشق و سرگشته از گام آدم های معمولی کاملا معلوم است .
یک قدم چون رُخ ، ز بالا تا نشیب / یک قدم چون پیل ، رفته بر وُریب,عاشق شوریده حال گاهی مانند مُهرۀ رُخ در صفحۀ شطرنج ، مستقیم حرکت می کند و از بالا به پایین می رود و گاه نیز مانند مهرۀ فیل ، کج و مورّب حرکت می کند . ( وُریب = اُریب ، کج و معوج ، منحرف ) . [ در اینجا حضرت مولانا ، حال عاشقان را به مهرۀ فرزین (وزیر) تشبیه فرموده که در صفحۀ شطرنج دارای همه نوع حرکت است ( به جز حرکت مهرۀ اسب ) هم مستقیم می رود و هم مورّب ، هم به پیش می رود و هم به پس ، هم به بالا می رود و هم به پایین . خلاصه عاشق احوال مختلف دارد و به رسوم ظاهر مقیّد نمی شود . ]
گاه چون موجی بر افزاران عَلَم / گاه چون ماهی روانه بر شکم,گاهی همچون خیزاب و موج ، سر به بالا می افرازد و گاهی مانند ماهی در ژرفای دریاها روی شکم می لغزد و فرو می رود .
گاه بر خاکی نبشته حالِ خَود / همچو رَمّالی که رَملی بر زَند,گاهی ، روی خاک ، شرح احوال خود را می نویسد . مانند رمّالان که خطِ رمل می زنند . [ رَمل = در لغت به معنای ریگ و در اصطلاح ، شاخه ای از علوم غریبه است و آن علمی است که بدان وسیله از مغیبات خبر دهند و وقایع نیک و بد را از پیش بگویند . این علم را به حضرت دانیال نبی نسبت داده اند . در این علم شانزده شکل رسم می کنند و گویا اشکال شانزده گانه را بر اساس ماههای دوازده گانه و چهار عنصر اصلی ( آتش ، هوا ، آب ، خاک ) تعیین کرده اند تا با سرشت طبیعت نوعی پیوند و سازواری برقرار شود . زیرا این هماهنگی با طبیعت ، یکی از اسرار تأثیر این علم است . اما هر یک از اشکال شانزده گانه نیز نام خاصی دارد . مانند لحیان و انکیس و … رمّال باید به احوال ستارگان و نحس و سعد بودن آنها وقوف کافی داشته باشد واِلّا کاری از پیش نمی برد . ( کشاف اصطلاحات الفنون ، ج 1 ، ص 587 ) ] در این بیت ، حال عاشق ، به حال چوپان تشبیه شده است . وقتی چوپان می بیند که مردم ، شوریدگی وی را نمی توانند تحمل کنند سر به بیابان می نهد و از روی رنج و اندوه ، احوال خود را بر صفحۀ زمین می نگارد . این ابیات بیانی است از حالات وجد ]
عاقبت دریافت او را و بدید / گفت : مژده دِه که دستوری رسید,بالاخره ، حضرت موسی (ع) ، چوپان را پیدا کرد و او را دید و به وی گفت : ای چوپان ، مژده که حق تعالی در بارۀ تو اجازه ای داده است .
هیچ آدابی و ترتیبی مَجو / هر چه می خواهد دلِ تنگت بگو,و آن اینکه در صدد هیچگونه آداب و رسومی مباش . بلکه هر چه دلِ تنگت می خواهد بگو .
کفرِ تو ، دین است و دینت ، نورِ جان / ایمنی ، وز تو جهانی در امان,زیرا کفر گفتن تو ، عین دین است و دین تو ، نورِ جان است . تو از عذاب خدا در امانی و به پاس حرمت تو ، مردم جهان نیز از عذاب خدا در امان اند .
ای مُعافِ یَفعلُ الله ما یَشا / بی مُحابا رَو ، زبان را برگشا,ای که به حکم آیه « خدا کُند هر چه خواهد » از هر گونه کیفر و عذاب معاف شده ای . اینک برو و بی هیچ ملاحظه ای زبان خود را بگشا و هر چه می خواهی بگو . [ مصراع اوّل اشاره است به قسمتی از آیه 27 سوره ابراهیم « خدا هر چه خواهد کُند » ]
گفت : ای موسی از آن بگذشته ام / من کنون در خونِ دل آغشته ام,چوپان به حضرت موسی (ع) گفت : من از عالمِ جذبۀ الهی و مرتبۀ بیخویشی گذشته ام . و اینک به خون دل آغشته شده ام یعنی به مرتبۀ فناء فی الله رسیده ام و شهید عشق الهی ام .
من ز سِدرۀ منتهی بگذشته ام / صد هزاران ساله زآن سو رفته ام,من از مقام سدرة المنتهی نیز گذشته ام و صدها هزار سال در آن جانب گام نهاده ام . [ سدرة المنتهی = سدره به معنی درخت کُنار ، و منتهی به معنی محلِ انتها و یا خودِ انتهاست . در قرآن کریم ، سورۀ نجم ، آیه 14 ، آمده است . « عِندَ سِدرَةُ المنتهی » « نزد سدرة المنتهی » . مفسرین قرآن کریم در اینکه منظور از سدرة المنتهی چیست ، بحث های فراوان کرده اند . از آن جمله زمخشری در تفسیر خود این درخت را چنین وصف می کند . « این درخت در آسمان هفتم جای دارد و به قدری بزرگ و پهناور است و سایه وسیع دارد که ، اگر شخصی سواره هفتاد سال در زیر سایه آن برود باز آن سایه پایان نمی گیرد » ( کشاف ، ج 4 ، ص 421 ) . و روایات بسیاری در این باب وجود دارد . باز گفته اند : درختی است در عالی ترین مرتبۀ بهشت که علوم اولین و آخرین بدان رسد . و این درخت همان مقامی است که جبرییل در شب معراج  رسول الله ، وقتی بدان رسید از همراهی آن حضرت باز ایستاد و گفت : اگر سرانگشتی بدان نزدیک شوم بسوزم . ( کشاف اصطلاحات الفنون ، ج 1 ، ص 728 ) . اما عرفا و صوفیه عقیده دارند که نباید آن درخت را با دید ظاهر تفسیر کرد . بلکه این تعبیر جنبۀ مجازی دارد و منظور از آن نهایتِ درجۀ مقامِ روحانی سالک است که بدان در می آید . توضیح بیشتر در بارۀ سدرة المنتهی در شرح بیت 1066 دفتر اول آمده است . ]
تازیانه بر زدی ، اسبم بگشت / گُنبدی کرد و ز گردون بر گذشت,ای موسی بر اسب من تازیانه ای زدی که بر اثرِ آن اَسبم جهید و از فلک گذشت . یعنی عتاب تو همچون تازیانه ای بود که بُراقِ همّتِ مرا به سوی لاهوت دوانید . [ گنبدی کردن = جهیدن ]
مَحرَمِ ناسوتِ ما ، لاهوت باد / آفرین بر دست و بر بازوت باد,امید که لاهوت ، مَحرم و مصاحب ناسوت باشد . زهی بر دست و بازویت ای موسی . [ ناسوت = در لغت به معنی انسانی طبع ، مردمی خو و انیانیت است . ( فرهنگ نفیسی ، ج 5 ، ص 3644 ) و در اصطلاح حکما و عرفا ، دنیا و عالم مُلک و یکی از حضرات خَمس می باشد / لاهوت = در لغت به معنی الهی . و در اصطلاح حکما و عرفا ، اعلی درجۀ مقام الهی است و یکی از حضرات خَمس است . حضرات خَمس = شرح بیت 2862 دفتر اول ] منظور بیت : انشاءالله حق تعالی با اسماء و صفات خود در وجودِ آدمیِ ما تجلّی کند و هستی مجازی ما را بسوزاند و در ذاتِ خود فانی سازد . که به این مرتبه ، مقام فنا گویند . به گفتۀ صوفیان ، جمیع شطحیات و طامات در این مرتبه از عارف سر می زند .
حالِ من اکنون برون از گفتن است / این چه می گویم ، نه احوالِ من است,حال من اکنون به گفت درنمی آید و این حال که اینک از آن سخن می گویم . حال حقیقی من نیست . [ هر آنچه که اینک بیان می کنم به اندازۀ ظرفیت افهام و عقول مردم است . و اِلّا حالِ من در حقیقت چیز دیگری است که در بیان نمی گنجد . ( شرح مثنوی ولی محمد اکبرآبادی ، دفتر دوم ، ص 166 ) ]
نقش می بینی که در آیینه ای است / نقشِ توست ، آن نقشِ آن آیینه نیست,برای مثال ، تو در یک آیینه ، عکس خود را می بینی . مسلماََ آن عکس و تصویر به تو تعلّق دارد و از آن آیینه نیست . [ یعنی نقشی که از یک شیء در آینه منعکس می شود . غیر از حقیقتِ آن شیء است . چنانکه حالِ ظاهرِ من ، غیر از حالِ باطن من است . وقتی حال ظاهر من اینگونه باشد . ببین حال باطن من چیست ؟ ]
دَم که مَردِ نایی اَندر نای کرد / در خورِ نای است ؟ نه ، در خوردِ مَرد,مثلا آیا آن نفسی که نوازنده نی ، در نی می دمد به نی تعلق دارد ؟ مسلماََ به نی تعلق ندارد بلکه از کامِ نوازنده نی برمی آید . [ با دو بیت ذیل ، توهم اینکه مولانا می خواهد چوپان را بر حضرت موسی (ع) برتری دهد مرتفع می شود . ( شرح مثنوی ولی محمد اکبرآبادی ، دفتر دوم ، ص 166 ) ]
هان و هان ، گر حمد گویی ، گر سپاس / همچو نافرجام آن چوپان شناس,بهوش باش ، بهوش باش ، اگر به درگاه الهی حمد و سپاسی بجا می آوری . آن را مانند حمد و سپاس ناسزاوار و نارسای آن چوپان بدان . [ نافرجام = در اینجا باید به صورت حذف مضاعف معنی کرد . یعنی حمدِ نافرجام ( شرح مثنوی ولی محمد اکبرآبادی ، دفتر دوم ، ص 166 ) پس نباید به طاعات و عبادات خود مغرور شد و خود را کامل فرض کرد . ]
حمدِ تو نسبت بدان گر بهترست / لیک آن نسبت به حق هم اَبترست,حمد و ستایش تو اگر چه نسبت به حمد و ستایش آن چوپان برتر و بهتر است ولی همین حمد و ستایش تو نیز نسبت به مقام کبریایی حق ، ناقص و نارساست .
چند گویی ؟ چون غِطا برداشتند / کین نبوده ست آنکه می پنداشتند,چقدر از خودت تعریف می کنی ؟ یعنی دائماََ می گویی منم که این همه طاعت و عبادت کرده ام و این همه اذکار و اوراد خوانده ام . تهجّد داشته ام و نوافل بجا آورده ام و … روزِ رستاخیز که پرده از میان بردارند . همگان درخواهند یافت که حقیقت این نبوده که در دنیا گمان می کرده اند . یعنی مقبول شدن عبادات تو بواسطۀ رحمت الهی است نه از سزاوار بودن عبادات تو . [ مصراع اوّل اشاره است به آیه 22 سوره ق که در شرح بیت 1690 دفتر اوّل آمده است ]
این قبولِ ذِکرِ تو از رحمت است / چون نمازِ مُستَحاضه رُخصت است,اینکه اذکار و عبادات تو مورد قبول حق قرار می گیرد از لیاقت تو نیست بلکه از رحمت واسعۀ الهی است . مانند نماز زنی که دچار بیماری استحاضه شده ، صرفاََ جنبۀ رخصتِ شرعی دارد . [  مستحاضه = زنی را گویند که حتی پس از پایان عادت ماهانه ، از او خون بیاید . ( آنتدراج ، ج 6 ، ص 3975 ) حکم شرعی زنِ مستحاضه با زنِ حائض ( زنی که بطور طبیعی دوره عادت را طی می کند ) فرق دارد از آن جمله در انجام تکالیف عبادی و شرعی . بر زنِ حائض ، نماز و روزه و طوافِ خانۀ خدا و مَسِ قرآن کریم و … حرام است . در حالیکه برای زنِ مستحاضه با رعایت غسل های مخصوص استحاضه بلا اشکال است . / رخصت = در لغت به معنی آسانی و سهولت است و در اصطلاحِ علمای علم اصول ، مقابل عزیمت است و در تعریف آن اختلاف است از آن جمله گفته اند : رخصت به معنی تغییر حکم از سختی به آسانی است به واسطۀ عذری که در میان باشد . ( کشاف اصطلاحات الفنون ، ج 1 ، ص 560 ) بنابراین زن مستحاضه با وجود عدم طهارت و رویت خون نمازش جایز است و مسلماََ جایز بودن نماز او به اعتبار طهارت او نیست بلکه به اعتبار این است که شارع حکیم بر او حکم طهارت را آسان گرفته است . ] مولانا ، تمثیل زن مستحاضه را بدین خاطر ذکر کرده تا به آدمی بفهماند که نباید به طاعات و عبادات خود مغرور شود . چه این ستایش ها و ثناها هیچکدام در خورِ مقامِ کبریایی حضرت حق نیست . و اگر حق تعالی این عبادات را می پذیرد به خاطر فضل و کرمِ واسع اوست نه شایستگی این عبادات . دو اصطلاح رخصت و مستحاضه که در کُتبِ فقه و اصول تداول دارد در بیت بعد به برداشتی عارفانه می انجامد .
با نمازِ او بیالوده ست خون / ذکرِ تو آلودۀ تشبیه و چون,همانگونه که نماز زنِ مستحاضه آلوده به خون است . ذکر تو نیز آلوده به تشبیه و چون و چراست . [ تو نیز نسبت به حق تعالی دچار تصورات و اوهامی ، و پیشِ خود صورت هایی از او نقش می کنی و مثلا می گویی : خدا چگونه است ؟ نامحدود بودن او چطور است ؟ ازل و ابد چگونه است ؟ و از اینگونه تصورات واهی که مانند خونِ زنِ مستحاضه ، طاعات را می آلاید . ]
خون پلیدست و به آبی می رود / لیک باطن را نجاست ها بُوَد,تازه باید به این نکته هم دقّت کنی . درست است که خون نجس و ناپاک است . ولی با آب پاک می شود . در حالیکه پلیدی باطن مانند وساوس شیطانی و اخلاق ذمیمه را نمی توان با آب پاک کرد .
کان به غیرِ آبِ لطفِ کردگار / کم نگردد از درونِ مردِ کار,زیرا که پلیدی و آلودگی باطن انسان را که خود ، عامل آن بوده تنها لطفِ حضرت حق پاک می کند . آن پلیدی ها به واسطۀ الطاف الهی از وجود انسان کاسته و برکنده می شود .
در سُجودت کاش رُو گردانیی / معنیِ سُبحانَ رَبّی دانیی,ای کاش در سجده ات رو بر می گرداندی و معنی سُبحانَ رَبّی الاَعلی را می دانستی . یعنی ای کاش در سجده و جمیع عباداتت تأمّل می کردی و حقیقتِ تنزیه ذاتِ اقدس الهی را می دانستی .
کای سُجودم ، چُون وجودم ناسزا / مر بَدی را تو نِکویی دِه جزا,و ای کاش می گفتی : پروردگارا سجدۀ من مانند وجودم نالایق و ناشایسته است و در خورِ مقامِ تو نیست . حقیقت این است که تو خود بدی را به نیکی جزا دِه .
این زمین از حِلمِ حق دارد اثر / تا نجاست بُرد و گُل ها داد بَر,زمین را ببین که از حلم و بردباری خدا نشانی دارد . چنانکه ناپاکی و نجاست را می بَرد و در عوض گُل هایی می رویاند . [ خداوند نیز اگر به اعمال ناچیز ما که در نظرِ کوتهِ ما بسی عظیم می آید پاداش می دهد فقط بدین جهت است که با وجه رحمانیتش با ما رفتار کرده است . واِلّا اگر به عدالت خود با ما عمل می کرد جز خسران چیزی عایدِ ما نمی شد . بیتِ فوق که بر وجه تمثیل آمده بیانگر مضمونِ آیاتی است که می گوید خداوند سیّات را به حسنات تبدیل می فرماید . ]
تا بپوشد او پلیدی هایِ ما / در عوض بر روید از وَی غنچه ها,تا اینکه ناپاکی های ما را بپوشاند و در عوض از آن ، غنچه هایی نمایان سازد .
پس چو کافر دید کو در داد و جود / کمتر و بی مایه تر از خاک بود,همینکه کافر می بیند که در بخشش و سخاوت از خاک هم کمتر است . [ این بیت و بیت بعد شرط است و بیت 1807 جواب شرط است ]
از وجودِ او گُل و میوه نَرُست / جز فَسادِ جمله پاکی ها نَجُست,و از وجود او گُل و میوه ای نروید و جز تباهی و آلایش همۀ پاکی ها چیزی را دنبال نکرد .
گفت : واپس رفته ام من در ذَهاب / حَسرَتا یا لَیتَنی کُنتُ تُراب,در این حال می گوید : من سیرِ قهقرایی کرده ام . وای بر من ، ای کاش ، خاک می بودم . [ مصراع دوم اشاره است به آیه 40 سورۀ نَبَأ « روزی که آدمی ببیند آنچه دستانش پیش فرستاده و کافر گوید : کاشکی من خاک بودمی » ]
کاش از خاکی سفر نگزیدمی / همچو خاکی دانه یی می چیدمی,ای کاش از مرتبۀ خاک بودن در نمی گذشتم . و همچون خاک ، دانه ای در دلِ خود می پروردم و آن را می رویانیدم .
چون سفر کردم ، مرا راه آزمود / زین سفر کردن ، ره آوردم چه بود ؟,وقتی که از مرتبۀ خاکی سفر آغاز کردم . راه ، مرا مورد امتحان قرار داد . پس حاصل و ارمغانِ این سفرم چه بوده است ؟ [ سیر تکامل تکوینی از خاک به نبات و از نبات به حیوان و از حیوان به انسان برای افراد غافل و اسیر شهوت هیچ حاصلی ندارد . عُمری را به خور و خواب و شهوت طی می کنند و سرانجام به کامِ خاک اندر می شوند بی آنکه به کمال روحی رسیده باشند . ]
ز آن همه میلش سویِ خاک است کو / در سفر سودی نبیند پیشِ رُو,اینکه کافر به سویِ خاک متمایل است . این است که او در ضمن سفر در پیش روی خود سودی مشاهده نمی کند . [ اینکه آدمیان مقیّد به مادیّات ، به ظواهر دنیا دل خوش داشته اند بدین خاطر است که از جهان برین خبر ندارند . ]
روی واپس کردنش ، آن حرص و آز / روی در ره کردنش ، صدق و نیاز,اینکه کافر روی به قهقرا می کند به دلیل اینست که دچار حرص و آزمندی است . یعنی اینکه کافر ، رخ از حق برمی تابد معلولِ حرص و آزِ اوست و اینکه شخصِ مؤمن روی به حق می آورد . معلول صداقت و نیاز معنوی اوست .
هر گیا را کِش بُوَد میلِ عُلا / در مزیدست و حیات و در نَما,برای مثال ، هر گیاهی که میل به سوی عالم بالا داشته باشد . قطعاََ در حال رشد و حیات و نمو است .
چونکه گردانید سر سویِ زمین / در کمی و خشکی و نقص و غبین,ولی همینکه گیاه سر به سوی زمین خم کند . قهراََ در حال کاستی و خوشیدن و نقص و زیان است .
میلِ روحت چون سویِ بالا بُوَد / در تزاید مرجعت آنجا بُوَد,با توجه به مثال بالا اگر روح تو به سوی بالا میل کند . مسلماََ رو به تعالی و کمال نهاده ای و بازگشتگاهِ تو نیز همانجاست . یعنی دوباره به همان مرتبۀ اعلی رجوع خواهی کرد .
ور نگون سازی سَرت سویِ زمین / آفِلی ، حق لا یُحِبُّ الآفِلین,اگر سرت را به سوی زمین خم کنی و متوجه دنیای پستِ مادی شوی . قطعاََ تو نیز جزو افول کنندگان خواهی بود و حق تعالی افول کنندگان را دوست نمی دارد . [ مصراع دوم اشاره است به آیه 76 سورۀ انعام که مولانا به کرّات از این آیه استفاده کرده است . ]
گفت موسی : ای کریمِ کارساز / ای به یک دَم ، ذکرِ تو عُمرِ دراز,موسی (ع) گفت : ای بزرگواری که کارها را سامان می دهی . ای کسی که یک لحظه در ذکرِ تو عُمری دراز است . _ مولانا در این بخش جلیل یکی از مسائل مهم و معروف کلامی و فلسفی را که فکرِ همگان را به خود مشغول داشته طرح کرده است . این مسئله که : راز و حکمت شُرور و ناملایمات در جهان چیست ؟ چرا خداوند آدمی را در بستر مصائب و سختی ها قرار داده است ؟ مولانا این مسئله را در جاهای مختلف مثنوی طرح کرده و از زوایای مختلف بدان پاسخ داده است . اما در اینجا پاسخ او بدین صورت خلاصه می شود : وجود ناملایمات ، روح آدمی را صیقل می دهد و او را در مسیر تکامل به حرکت درمی آورد .
نقشِ کژمژ دیدم اندر آب و گِل / چون ملائک اعتراضی کرد دِل,در آب و گِل نقش های کج و نادرست دیدم . یعنی در جهان خلقت ، ناهماهنگی دیدم و قلبم مانند فرشتگان بدان اعتراض کرد . [ کژمژ دیدن = درهم و برهم و کج و راست دیدن اشیاء ، غلط دیدن ، اشتباه دیدن . ( فرهنگ لغات و تعبیرات مثنوی ، ج 7 ، ص 281 ) / آب و گِل = ممکن است اشاره باشد به وجود انسان که خمیرۀ آغازینش از آب و گِل بوده است . و یا ممکن است اشاره باشد به عالم مادّی و این دنیای محسوس و اعتراض فرشتگان نیز به داستان معروف خلقت انسان و ماجراهای او با فرشتگان اشاره دارد . که در قرآن کریم به کرّات از آن سخن رفته است . از آن جمله در سورۀ بقره ، آیه 30 . ]
که چه مقصودست نقشی ساختن / واندر او تخمِ فَساد انداختن ؟,منظور از این کار چیست که نقشی آفریده شود و سپس تخمِ تباهی و فساد در آن افشانده گردد ؟ یعنی این ساختن و ویران کردن برای چیست ؟ [ انقروی دو بیت ذیل را از زبان حق تعالی می داند . و معتقد است که هر پاسخ در دلِ همان پرسش نهفته است . یعنی مصراع اول ، سؤال و مصراع دوم ، جواب آن است . ( شرح کبیر انقروی ، دفتر دوم ، جزو دوم ، ص 637 ) ]
آتشِ ظلم و ، فساد افروختن / مسجد و ، سجده کُنان را سوختن ؟,از اینکه آتش ستم و تباهی افروخته شود و مسجد و سجده کنندگان در آن سوخته شوند ، منظور چیست ؟ [ ستم و بیداد سبب می شود که پرستشگاهها و پرستشگران حقیقی به آتش ظلم و جفا بسوزند . چنانکه تاریخ بشری آکنده است از این ستم ها و فتنه های هولناک و تعصّبات بنیان کن . ]
مایۀ خونابه و زردابه را / جوش دادن از برایِ لابه را,اینکه خونابه و زردابه در بدن انسان بجوش درآید تا او به لابه و تضرّع افتد برای چیست ؟ [ ممکن است «خونابه» و «زردابه» اشاره به اشک خونین و زرد داشته باشد . ( شرح کفافی ، ج 2 ، ص 187 ) یا ممکن است که منظور از آن خون و صفرا و کلّا اخلاطی باشد که قدما ، قوام و حیات آدمی را بدان می دانستند . انقروی گوید : هر گاه غم و ناراحتی بسیار شدید باشد به حدی که قلب را بفشارد و به جوش آرد . بخار جوشش قلب به سمتِ چشمان بالا می آید . در این حالت خون با اشک چشم درمی آمیزد و به صورت خونابه از دیدگان فرو می چکد . وقتی رنج و اضطراب به نهایت درجه رسد . خون دل با اشک چشم مخلوط می شود و به صورت زردابه درمی آید . ( شرح کبیر انقروی ، دفتر دوم ، جزو دوم ، ص 638 ) . البته این نظر بر مبنای طب قدیم است . اما امروزه با فیزیولوژی انسانی معلو شده که اشک با فعالیت غدد اشکی جاری می گردد . ]
من یقین دانم که عینِ حکمت است / لیک مقصودم عیان و رؤیت است,حضرت موسی (ع) می گوید : خداوندا ، من یقیناََ می دانم که این کارهای تو نه تنها از روی حکمت است بلکه عینِ حکمت است . ولی مقصودم از این پرسش این است که قلبم به مرتبۀ اطمینان و شهود رسد . [ همانطور که حضرت ابراهیم (ع) نیز برای رسیدن به اطمینان قلبی و شهود از حق تعالی چنین درخواستی کرد . ( رجوع کنید به آیه 260 سورۀ بقره ) ]
آن یقین می گویدم : خاموش کن / حرصِ رؤیت گویدم : نه ، جوش کن,آن یقینی که دارم به من می گوید : خموش باش ولی حرص بر مشاهده و شهود حق به من می گوید : نه ، خموش نباش ، بلکه به جوش و خروش درآ . [ مرتبۀ علم الیقین به من حکم می کند که همین مقدار از معرفت علمی و ذهنی کافی است و جلوتر نباید بروی ولی مرتبۀ عین الیقین مرا وامی دارد که به این مرتبه از معرفت قناعت نکنم و پیشتر بروم تا حق را شهود نمایم . ( شرح کبیر انقروی ، دفتر دوم ، جزو دوم ، ص 629 ) ]
مر مَلایک را نمودی سرِ خویش / کین چنین نوشی همی ارزد به نیش,خداوندا ، تو اسرار خود را به فرشتگان بازگفتی و آن را نمایان ساختی . زیرا چنین شهد و نوشی به نیش می ارزد . [ برخی گویند در اینجا جسم آدمی به «نیش» و روح او به «نوش» تشبیه شده است . ( شرح کفافی ، ج 2 ، ص 497 ) باز گفته اند که «نوش» عبارت از علومی بود که به آدم (ع) آموخته شد و مراد از «نیش» جسم خاکی آدم است که مورد طعن فرشتگان بود . اما اگر مصراع دوم را در حق فرشتگان بدانیم . مقصود اینست : اگر چه ملائکه نیشِ عِتاب حضرت حق را خوردند ، ولی نوشِ کشفِ سرّ را نیز چشیدند و این به آن می ارزد . ( شرح کبیر انقروی ، دفتر دوم ، جزو دوم ، ص 630 ) ]
عرضه کردی نورِ آدم را عیان / بر ملایک گشت مشکل ها بیان,پروردگارا ، تو نورِ حضرتِ آدم آشکارا به فرشتگان نشان دادی . یعنی نور معرفت و علمی را که تو به آدم (ع) بخشیدی به فرشتگان نمایاندی . از اینرو مشکلات فرشتگان حل شد . یعنی سرّ برتری و فضیلت انسان و خلقت او را درک کردند و سؤالشان در بارۀ او پاسخ داده شد .
حَشرِ تو گوید که سرِ مرگ چیست / میوه ها گویند سرِ برگ چیست,حشرِ تو ، رازِ مرگ را آشکار می سازد و ماهیّتِ آن را نمایان می کند . چنانکه میوه ها ، رازِ برگ ها را نشان می دهند . [ این بیت را تا بیت 1837 می توان از قول حق تعالی دانست ] مقصود بیت : در موسم زمستان ، درختها بی برگ و بارند و معلوم نمی شود که این درختان چه نوع درختی هستند . اما وقتی که فصل بهار و هنگام رستاخیز طبیعت فرا می رسد . هر درختی قوا و استعدادهای درونی خود را نشان می دهد و در نتیجه ، نوع هر درختی آشکار می گردد . همانطور که در طبیعت ، فصل بهار و رستاخیز است . در انسان نیز حشر و رستاخیز و بهار معنوی وجود دارد و در آن هنگام است که اسرار و نهفته های روحی و درونی هر انسانی آشکار می گردد و صورت فعلیت به خود می گیرد . ( شرح کبیر انقروی ، دفتر دوم ، جزو دوم ، ص 630 ) وجه دیگر مقصود بیت : برای هر کمالی ، نقصانی مقدّم است . اینک اگر می خواهی رازِ مرگ را که پدیده ای است آکنده از نقص ، بدانی باید به رستاخیز و حشر نظر کنی که سراسر کمال است . اگر نقیصۀ مرگ نباشد . کمال رؤیت حق صورت نبندد . ( شرح مثنوی ولی محمد اکبرآبادی ، دفتر دوم ، ص 168 ) ]
سرِ خون و نطفه ، حُسنِ آدمی است / سابقِ هر بیشی ای ، آخِر کمی است,خون و نطفه ، رازِ زیبایی انسان است . یعنی سرانجام انسانی جمیل از خون و نطفه که نفرت انگیز است پدید می آید . زیرا مقدمۀ هر کمال ، نقص است .
لوح را اوّل بشوید بی وقوف / آنگهی بر وی نویسد او حروف,برای مثال ، نویسنده ، لوح را بی درنگ می شوید تا آمادۀ نوشتن شود . ز آن پس روی آن لوح پاک شده ، حروف و کلماتی می نویسد . [ همینطور حضرت حق ، ابتدا قلب انسان را از نقوش و خطوط هوی و هوس می زداید و آنگاه خطوطی از معارف و عشق روی آن می نگارد . این همان است که عرفا بدان تخلیه و تحلیه گویند . تجلیه نیز به مرتبۀ تخلیه مربوط می شود . ]
خون کند دل را و ، اشکِ مُستهان / بر نویسد بر وی اسرار آنگهان,حضرت حق تعالی قلب عاشق و اشکِ بی قدر او را به خون تبدیل می کند و سپس بر لوح قلب او اسراری می نویسد . ( مُستهان = خوار ، ذلیل ، بی قدر ) [ قلب آدمی در آغاز تنها به حیاتِ حیوانی و حسّی زنده است . وقتی این قلب تحتِ تربیت اولیاء قرار گرفت . تجلّی گاه اسرار الهی می شود . ]
وقتِ شُستن ، لوح را باید شناخت / که مر آن را دفتری خواهند ساخت,به هنگام شستن لوح ، انسان باید دقت کند که از این لوح ، دفتری درست خواهند کرد . [ یعنی اطفالِ طریقت که به مکتب خانه سلوک وارد می شوند . باید بدانند که اگر لوح مکتب خانه را می شویند برای بازی و سرگرمی نیست بلکه برای یادگیری و تعلّم است . ( شرح کفافی ، ج 2 ، ص 497 ) . پس تا لوح ضمیر از وساوس پاک نشود جایگاه اسرار نگردد . ]
چون اساسِ خانه یی می افگنند / اولین بنیاد را بر می کنند,مثال دیگر ، وقتی بخواهند خانه ای نو بسازند . خانۀ کهنه را به کلّی ویران می کنند .
گِل برآرند اوّل از قعرِ زمین / تا به آخِر بر کشی ماءِ مَعین,مثال دیگر ، ابتدا از ژرفای زمین گِل و لای را بیرون می کشند و سپس به آب گوارا دست می یازند . [ ماء مَعین = شرح بیت 1206 همین دفتر ]
از حِجامت ، کودکان گِریند زار / که نمی دانند ایشان سرِ کار,مثال دیگر ، کودکان از ترس نیش حجامت ، زار زار می گریند . زیرا حکمت و مصلحت حجامت کردن را نمی دانند . یعنی نمی دانند که حجامت موجب سلامتی آنان می شود .
مرد ، خود زر می دهد حَجّام را / می نوازد نیشِ خون آشام را,در حالی که مرد عاقل به حجامتگر پول نیز می دهد و نیشِ خون ستان حجامت را عزیز و گرانبها می شمرد . [ زیرا بر اثر حجامت ، گوهر سلامتی خود را حفظ می کند . ]
می دَود حمّال ، زی بارِ گران / می رُباید بار را از دیگران,مثال دیگر ، حمّال و باربر ، برای آنکه بار را از چنگ دیگر حمّالان در بیاورد و خودش حمل کند با شتاب به سوی بار سنگین می دود . [ زی = سو ، جانب و طرف ( فرهنگ نفیسی ، ج 3 ، ص 1797 ) ]
جنگِ حمّالان برای بار بین / این چنین است اِجتهاد کاربین,کشمکش و درگیری حمّالان را نگاه کن که چگونه بر سرِ بردن بار با یکدیگر دعوا می کنند . همینطور است تلاش و کوشش انسان آگاه و بصیر . [ عارفان بیدار دل نیز بر سرِ حمل کردن بارِ امانت و عهد الهی و رفتار و کردار نیک بر یکدیگر پیشی می گیرند . زیرا به فرجام نیک آن آگاهند . ]
چون گرانی ها اساسِ راحت است / تلخ ها هم پیشوای نعمت است,زیرا زحمت ها و مشقّت ها ، پایه و اساس هر نوع آسایش و راحتی است . و تلخی ها نیز مقدمۀ شیرینی نعمت هاست . [ در آیه 5 سورۀ انشراح آمده است « پس با هر دشواری ، آسانی است » ]
حُقَتِ الجنّه بِمَکروهاتِنا / حُقَتِ النّیرانُ مِن شَهواتِنا,بهشت با چیزهایی پوشیده شده که ما آن را ناخوشایند می دانیم و نیز دوزخ با شهوات ما پوشیده شده است . [ اشاره بیت به حدیثی است منسوب به پیامبر که اَنس بن مالک روایت کرده است « رسول خدا فرمود : بهشت در چیزهایی ناخوشایند پوشیده شده و دوزخ در شهوات » ( مختصر صحیح مسلم ، ج 2 ، ص 282 ، حدیث 1969 ) این حدیث از قول حضرت علی (ع) نیز روایت شده است . ( نهج البلاغۀ فیض الاسلام ، خطبۀ 175 ) ]
تخم مایۀ آتشت ، شاخِ تَرَست / سوختۀ آتش ، قرینِ کوثَر است,برای مثال ، مایۀ اصلی آتش ، شاخۀ تر و تازه است . آنکه به آتش بسوزد . به حوض کوثر خواهد رسید . [ شاخ تر = کنایه از شهوات و حظوظِ نفسانی است ( شرح ولی محمد اکبرآبادی ، دفتر دوم ، ص 169 و شرح کفافی ، ج 2 ، ص 189 ) یعنی مایۀ اصلی دوزخ ، شهوات نفسانی است / سوختۀ آتش = کنایه از کسی است که به آتش ریاضت و جهاد با نفس می پردازد . یعنی کسی که به ریاضت دست بزند به بهشت می رسد . ]
هر که در زندان ، قرینِ مِحنتی است / آن جزای لقمه یی و شهوتی است,هر کس که گرفتار زندان بلا شود و رنج و عذاب کشد . همۀ آن رنج ها کیفر لقمه ای است که به ناروا خورده و شهوتی است که نابجا رانده است .
هر که در قصری قرینِ دولتی است / آن جزای کارزار و مِحنَتی است,و هر کس که در کاخی به سر می برد و اقبال و بخت یارش شده ، بدان که همۀ این خوشی ها پاداش جهاد با نفس و رنجی است که در این راه متحمل شده است .
هر که را دیدی به زرّ و سیم فرد / دان که اندر کسب کردن صبر کرد,برای مثال ، هر کس را دیدی که از حیث داشتن طلا و نقره بی همتا بود . بدان که او در کار و کسب پایداری و شکیبایی کرده است .
بی سبب بیند چو دیده شد گُذار / تو که در حِسّی سبب را گوش دار,وقتی که چشم بسیار بینا و نافذ باشد . حقیقت را بدون اسباب واسطه مشاهده می کند . ولی تو که در عالم حس مانده ای به اسباب و واسطه ها توجه کن .
آنکه بیرون از طبایع ، جانِ اوست / مَنصَبِ خَرقِ سبب ها آنِ اوست,آن کس که روح و جانش از حیطۀ عناصر مادی خارج است . به مقامی می رسد که محدودۀ اسباب و علل را می شکافد و از آن در می گذرد . یعنی علل و اسباب طبیعی در برابر تصرف روحی او از اثر می افتد . ( طبایع = شرح ابیات 1618 و 1625 همین دفتر ) [ بنابراین آتش او را نمی سوزاند . خاک و مواد ، او را نمی پوساند . زیرا عناصر مادی در همسنخ خود اثر می بخشند . و حال آنکه عارف کامل ، از طبیعت و لوازم آن مجرّد شده است . ( شرح اسرار ، ص 143 ) ]
بی سبب بیند ، نه از آب و گیا / چَشم ، چَشمۀ معجزاتِ انبیا,این بیت از ابیات مبهم و مشکل مثنوی است و ابهام بیشتر به مصراع اول مربوط می شود . و اما معنی بیت : چشم ، بدون نشانه هایی چون آب و گیاه ، چشمه های معجزات پیامبران را می بینند . ( نثر و شرح مثنوی شریف ، دفتر دوم ، ص 227 ) و باز گفته اند : چشم عارف کامل ، چشمۀ معجزات پیامبران را که به سوی خلایق روان شده ، بدون اسباب می بینند . یعنی همۀ معجزات را از مشیّتِ الهی می داند نه از وجودِ مادی بشری که از آب و گیاه پدید آمده است . ( شرح کبیر انقروی ، دفتر دوم ، جزو دوم ، ص 467 ) ]
این سبب ، همچون طبیب است و علیل / این سبب ، همچون چراغ است و فتیل,برای مثال ، این سبب که ذکرش گذشت همانند طبیب و بیمار است . و نیز سبب همانند چراغ و فتیله است . [ زیرا درمان بیمار به سبب معالجۀ طبیب حاصل می گردد و روشنی چراغ به سبب وجودِ فتیله . ( شرح کفافی ، ج 2 ، ص 498 ) ]
شب چراغت را فتیلِ نو بتاب / پاک دان زین ها چراغِ آفتاب,هنگام شب برای چراغِ خانه ات ، فتیله ای نو بگذار . و پرتو خورشید را از همۀ این اسباب مادی پاک و منزه بدان . [ چراغ حیات مادی بوسیلۀ خور و خواب می درخشد اما این علل و اسباب مادی را نباید مستقل از تأثیر مشیّتِ الهی بدانی . ]
رَو تو کَهگِل ساز بهرِ سقفِ خان / سقفِ گردون را ز کَهگِل پاک دان,ای اسیر در عالم جسم و ماده ، برو برای سقفِ خانه ات کاهگل فراهم آر که سقفِ آسمان به کاهگل نیازی ندارد . [ عالم معنا نیازی به علل و اسباب مادّی و محسوس ندارد . ]
آه که چون دلدارِ ما غم سوز شد / خلوتِ شب درگذشت و روز شد,افسوس که خلوت شبانه سپری شد و روز فرا رسید . زیرا که دلدارِ ما ، اندوهِ ما را بزدود . [ این بیت نیز از مشکلات ابیات مثنوی است . شارحی نوشته است : منظور از دلدار ، روح الهی و معشوق حقیقی است و مراد از خلوت شب ، عالم جسمانی و منظور از روز ، روزِ وصال و تجلّی حقیقت . این شارح مفهوم بیت را اینگونه بیان می دارد « ای اسیر روح حیوانی و مبتلا به غذای جسمانی ، باید آه بکشی . زیرا دلدار ما که روح ماست ، غم هجرانِ ما را درمان نمود . دیگر خلوتِ شبِ تن از ما گذشت و روز وصلت فرا رسید و صبح حقیقت بردمید . ( شرح کبیر انقروی ، دفتر دوم ، جزو دوم ، ص 650 ) ]
جز به شب ، جلوه نباشد ماه را / جز به دردِ دل ، مجو دلخواه را,ماه ، تنها در شب می تابد و جلوه می کند . جز با دردِ دل نباید به دنبال محبوب برآیی . [ در اینجا منظور از ماه ، ذات الهی است که در خلوتِ شبانۀ سالک ، بر او تجلّی می کند . ( شرح ولی محمد اکبرآبادی ، دفتر دوم ، ص 169 ) انقروی با توجه به بیت قبل ، تفسیر دیگری از این بیت به دست داده و می گوید مراد از «شب» شبِ تن و جسمانیت و مراد از «ماه» روح الهی است و می گوید : اگر آشنایی و وصلت او را می خواهی ، در خلوتِ شبِ تن با او آشنا شو . ( شرح کبیر انقروی ، دفتر دوم ، جزو دوم ، ص 650 ) ]
ترکِ عیسی کرده ، خر پرورده یی / لاجَرم چون خَر ، برونِ پرده ای,تو عیسی را رها کرده ای و به جای آن خر را پرورش داده ای . یعنی روح خود را پرورش نمی دهی بلکه فقط جسم خود را پروار می کنی . پس ناگزیر تو مانند خر ، بیرون پرده مانده ای . یعنی به حریمِ اسرار ربّانی درنیامده ای . [ عیسی کنایه از روح و خرِ عیسی کنایه از جسم است . یعنی تو به جای اینکه به کمال روحی بپردازی و روحت را به زیور کمال بیارایی . تنها به پروار جسم خود توجه داری . وقتی که چنین غفلتی در تو باشد ناگزیر مانند خران و نادانان از حریم عرفان و معرفت بیرون خواهی ماند . و از آن بهره ای نخواهی برد . ( شرح کفافی ، ج 2 ، ص 499 ) اکبرآبادی عیسی را کنایه از عقل معاد و خر عیسی را کنایه از نفس امّاره می داند ( شرح مثنوی ولی محمد اکبرآبادی ، دفتر دوم ، ص 170 ) که باز از مقصود بالا دور نیست . ]
طالعِ عیسی است علم و معرفت / طالعِ خر نیست ، ای تو خَرصفت,علم و معرفت ، طالع عیسی است ، طالع خر نیست . یعنی علم و معرفت حقیقی نصیبِ مسیح صفتان می شود نه حیوان سیرتان . ای که صفتِ خران را داری یعنی نادانی . [ طالع = شرح بیت 752 دفتر اول ]
نالۀ خر بشنوی ، رحم آیدت / پس ندانی خر ، خری فرمایدت,چون بانگِ خر را می شنوی دلت به حال او می سوزد ولی ای خر صفت ، نمی دانی که آن خر تو را به خر بودن فرمان می دهد . یعنی آن خر بر وجودِ تو مسلّط و حاکم است . [ خری = خر بودن / ناله خر ، کنایه از خواهش های نفسانی و نیازهای جسمانی است . پس هر کس دمادم به خواهش جسم پاسخ دهد . اسیر و بندی او می شود . گویی که فرمانبردار خر شده است . ]
رحم بر عیسی کن و ، بر خر مکن / طبع را بر عقلِ خود سَرور مکن,تو باید بر عیسی رحم کنی نه بر خر ، مبادا غرایز حیوانی و نفسانی را بر عقل خود چیره و حاکم سازی . [ بنابراین به روح توجه کن نه به جسم ، و غرایز حیوانی را بر عقل خود حاکم مساز . ]
طبع را هِل تا بگِرید زار زار / تو از او بستان و ، وامِ جان گزار,بگذار تا غرایز حیوانی زار زار گریه کند . تو باید از خواسته های غرایز حیوانی ، بگیری و دَینِ روح خود را ادا کنی . ( هِل = بگذار ، ترک کن ) [ در نتیجه ، وامدارِ روحت نشوی . بنابراین لازم است که از خواهش های نفسانی بکاهی و به تقویت روح بپردازی . ]
سال ها خربنده بودی ، بس بُوَد / ز آنکه خربنده ز خر واپس بُوَد,تو سال ها غلام و بندۀ خرِ نفسِ امّاره بوده ای ، دیگر بس است . زیرا غلام و خادم خر ، همیشه در پشتِ خر حرکت می کند . یعنی مرتبۀ تو از خر هم کمتر است . چرا که مرتبۀ خادم از مخدوم کمتر است . [ خربنده = خرکچی ]
زَاخّروهُنّ مُرادش نَفسِ توست / کو به آخر باید و عقلت نُخُست,منظور از این حدیث که « آنان را پشتِ سر قرار دهید » نَفسِ امّاره توست . زیرا نفسِ امّاره باید همواره پشتِ سرِ عقل باشد و عقل ، مقدّم قرار گیرد . [ اشاره است به حدیث « زنان را واپس نگاه دارید همانگونه که خدا ایشان را واپس نگاه داشته » ( احادیث مثنوی ، ص 60 ) _ مولانا نظر خود را در بارۀ «زن» در بیت 2437 دفتر اول اظهار کرده که نظر بس والایی است . منتهی استنادِ او به این حدیث از باب استعاری و تمثیلی است . مراد او این است که عقلِ معاد را باید بر نفسِ امّاره مقدّم داشت . زیرا به قول گولپینارلی ، صوفیان ، عموماََ کسی را «مرد» می دانند که بر نفسِ امّارۀ خود چیره و حاکم باشد و به مرحلۀ کمال رسیده باشد خواه زن باشد و خواه مرد . ( نثر و شرح مثنوی شریف ، دفتر دوم ، ص 233 ) ]
هَم مَزاجِ خر شده ست این عقلِ پَست / فکرش اینکه چون علف آرد به دست,این عقلِ فرومایه نیز با خرِ نفس ، هم خوی و هم سر شده . به طوری که فقط در فکرِ علف است . یعنی تنها به غذاهای نفسانی توجه دارد . [ این عقل همان عقل معاش است که همواره در اندیشۀ ظواهر حیات است و با عقلِ معاد و یا دوراندیش در ستیز است . توضیح بیشتر در شرح بیت 1109 دفتر اوّل آمده است ]
آن خرِ عیسی ، مزاجِ دل گرفت / در مقامِ عاقلان ، منزل گرفت,خرِ عیسی یعنی جسم ، خوی و سرشتِ قلب را پیدا می کند و در جایگاه عاقلان قرار می گیرد . [ وقتی روح بر جسم چیره شود . جسم را تحتِ تصرّفِ خود می گیرد و از نورانیت خود به جسم نیز افاضه می کند . ]
ز آنکه غالب عقل بود و خر ، ضعیف / از سوارِ زَفت گردد خر ، نحیف,اینکه خرِ عیسی یعنی جسم ، خوی عاقلان و عارفان را کسب کرد . بدین سبب است که عقلِ معاد بر او غالب و حاکم شده و او ناتوان و ضعیف گشته است . [ پرداختن به جسم و پروار کردن بدن ، موجبِ ناتوانی و تضعیفِ عقل دوراندیش و آخرت بین می شود و همینطور تقویت عقل و روح لازمه اش ریاضت معقول و متعادل است . ]
وز ضعیفی ، عقلِ تو ای خَربَها / این خرِ پژمرده گشته ست اژدها,ای که هم ارزش یک الاغ هستی . از ناتوانی عقلِ تو ، خرِ افسرده و ناتوانت همچون اژدها شده است . ( خَربَها = هر چیز یا هر کس بی ارزش ، بی عقل ) [ یعنی بر اثرِ ضعفِ عقلِ معاد ، جسم و شهوات تناور و ستبر شده است . ]
گر ز عیسی گشته ای رنجور دل / هم از او صحّت رسد او را مَهِل,اگر از عیسی رنجیده دل شده ای ، او را رها مکن زیرا تندرستی هم از او به تو می رسد . [ اگر مرشد کامل ، نسبت به تو درشتی کرد و دلت را رنجور ساخت از او روی برمگردان بلکه از او نیروی معنوی بگیر و روح خود را تقویت کن . ( شرح کفافی ، ج 2 ، ص 500 ) ]
چونی ای عیسیّ عیسی دَم ز رنج ؟ / که نبود اندر جهان بی مار گنج,ای عیسایی که دَمِ مسیحایی داری . یعنی از نَفَسِ گرمت ، دلمردگان را زنده می کنی . با رنجها چگونه ای ؟ زیرا در این دنیا ، هیچ گنجی بدون مار یافت نشود .
چونی ای عیسی ز دیدارِ جهود ؟ / چونی ای یوسف ز مکّارِ حسود ؟,ای عیسی از دیدار یهودیانِ ستیزه گر چه حالی داری ؟ و ای یوسف ، از شرِ برادرانِ نیرنگبازِ حسود چه حالی داری ؟
تو شب و روز از پیِ این قومِ غُمر / چون شب و روزی مددبخشای عُمر,تو روز و شب دنبالِ این مردمِ نادانی ، مانند روز و شب به عُمرِ ما مدد و یاری می رسانی . [ غُمر = غافل ، ناآزموده ، احمق ]
آه از آن صفراییانِ بی هنر / چه هنر زاید ز صفرا ؟ دردِ سر,آه از دستِ خشمگینان بی هنر ، از صفرا چه هنری زاده می شود ؟ مسلماََ چیزی پدید نمی آید جز سر درد . [ صفراییان = کسانی که گرفتار مرض صفرا هستند ، زردرویان ، خشمگینان ( فرهنگ لغات و تعبیرات مثنوی ، ج 6 ، ص 167 ) / کینه توزان را هنری نیست جز خشم ، اینان شبیهِ بیماری صفرا هستند که اثری ندارد جز ایجاد سر درد . ( شرح کفافی ، ج 2 ، ص 500 ) ]
تو همان کن که کند خورشیدِ شرق / با نفاق و حیله و دزدی و زرق,ای پیامبر دوران و ای مرشدِ زمان ، تو همان کاری را بکن که خورشید تابان می کند . یعنی بر همۀ خلایق بتاب . ولی ما که اهل دنیا و اسیر هوی هستیم ، دورویی و نیرنگ و دزدی و مکر به کار می بندیم .
تو عسل ، ما سِرکِه در دنیا و دین / دفعِ این صفرا بُوَد سِرکِنگَبین,در دنیا و دین ، تو عسلی و ما سِرکِه . یعنی تو در دین و دنیا ، اخلاق نکو و پسندیده داری و ما بر عکسِ تو ، دچارِ سوء اخلاق هستیم . ما صفرای خود را تنها با سرکنگبینِ تو می توانیم دفع کنیم . یعنی سوء اخلاق ما با حُسنِ اخلاقِ تو تصحیح می شود . [ سرکنگبین = شرح بیت 53 دفتر اول ]
سِرکِه افزودیم ما قومِ زَحیر / تو عسل بفزا ، کرَم را وامگیر,ما که دچار بیماری پیچش دل هستیم . بر سرکه می افزاییم ولی تو عسل را زیاد کن . [ ما بیماردلان ، سوء اخلاق را افزودیم . تو ای انسانِ کامل ، حُسنِ اخلاق را با ما زیاد کن و بر ما کرم آور . / زَحیر = نام بیماری خاصی است که توام است با پیچش در رودۀ بزرگ ، اسهال خونی و اسهال معمولی ]
این سِزید از ما ، چنان آمد ز ما / ریگ اندر چشم چه افزاید ، عَما,این چیزی است که از ما می سِزَد و لایق آن هستیم . خلاصه هر چه در درونمان بود آشکار شد . ریگ در چشم چه چیز را می افزاید ؟ کوری و نابینایی را افزون می کند . [ مصراع اول ناظر است به ضرب المثل « از کوزه همان برون تراود که در اوست » ( امثال و حکم ، ج 1 ، ص 142 ) بنابراین از نَفسِ بدکار ، چیزی جز بدی و کژی سر نمی زند . ]
آن سِزد از تو ایا کُحلِ عزیز / که بیابد از تو هر ناچیز ، چیز,ای سرمۀ بی گرانبها ، شایستگی تو این است که هر چیزِ خوار و بی مقدار از تو خاصیّتی بیابد یعنی قدر و ارزش پیدا کند .
ز آتشِ این ظالمانت ، دل کباب / از تو جمله اِهدِ قَومی بُد خطاب,از آتش ستمگران ، دلِ تو خراب شده است ولی تو پیوسته در حقِ آنان می گویی : پروردگارا قوم مرا هدایت فرما . [ مصراع دوم اشارت است به غزوۀ اُحُد که در آن کافران با پراندن سنگ دندان حضرت محمد (ص) را شکستند . یکی از اصحاب از این وضع بسیار مضطرب شد و به آن حضرت گفت : آنان را لعن کن . حضرت فرمود : « خداوندا ، قوم مرا هدایت کن که آنها نمی دانند » ( شرح مثنوی ولی محمد اکبرآبادی ، دفتر دوم ، ص 170 ) ]
کانِ عودی ، در تو گر آتش زنند / این جهان از عِطر و رَیحان اَکَنند,تو معدنِ عودی ، اگر تو را به آتش کشند . این جهان را از بوی دلاویز و جانفزا پُر خواهد کرد . [ عود = چوبی سیاه رنگ که بسوزانند و بوی خوش از آن برآید . بنابراین انتساب معدن به آن جنبۀ مجازی دارد . ]
تو نه آن عودی کز آتش کم شود / تو نه آن روحی که اسیرِ غم شود,تو آن عودی نیستی که از آتش کاستی پذیرد و تو آن روحی نیستی که گرفتار اندوه شود .
عود سوزد ، کانِ عود از سوز ، دور / باد ، کی حمله بَرَد بر اصلِ نور ؟,هر چند که عود می سوزد ولی معدنِ عود از سوختن به دور است . باد چه سان می تواند به گوهر نور و روشنی یورش آورد ؟ [ مصراع دوم می تواند اشاره باشد به آیه 8 سورۀ صف « خواهند که خموش کنند نور حق را به دهان های خویش ، و خداوند تمام کننده نور خویش است گر چه کافران را خوش نیاید . ]
ای ز تو مر آسمان ها را صفا / ای جفایِ تو نکوتر از وفا,ای مرشدِ کاملی که صفای آسمان ها از توست و ای کسی که جفای تو بهتر از وفا کردن دیگران است .
ز آنکه از عاقل جَفایی گر رود / از وفایِ جاهلان آن بِه بُوَد,زیرا اگر از شخصِ عاقل ، جفا و بی وفایی سر زند . این جفا از وفای نادانان بهتر است .
گفت پیغمبر : عَداوت از خِرَد / بهتر از مِهری که از جاهل رسد,حضرت محمد (ص) فرمود : دشمنی کردن شخصِ خردمند بهتر است از دوستی و محبّتِ نادان . [ اشاره است به حدیث « ای پسرکم ، بپرهیز از دوستی نابخرد ، که او خواهد به تو سود رساند ولی زیانت دهد » این کلام در حکمت شماره 37 نهج البلاغه فیض الاسلام آمده است . حکایت رنجانیدن امیری خفته یی را در بسط همین مطلب آمده است ]
در خبر آمد که آن معاویه / خُفته بُد در قصر ، در یک زاویه,روایت کرده اند که معاویه ، در گوشه ای از کاخِ خود خفته بود .
قصر را از اندرون در بسته بود / کز زیارت های مردم خسته بود,معاویه ، درِ کاخ را از داخل بسته بود زیرا از دیدارهای مردم ، خسته شده بود .
ناگهان مَردی وَرا بیدار کرد / چَشم چون بگشاد ، پنهان گشت مَرد,ناگهان شخصی او را از خواب بیدار کرد . همینکه چشم خود را گشود ، آن شخص پنهان شد .
گفت : اندر قصر کس را رَه نبود / کیست کین گستاخی و جرأت نمود ؟ ,معاویه با خود گفت : کسی نمی تواند به داخل کاخ بیاید . پس چه کسی چنین گستاخی و جسارتی کرده است ؟
کرد برگشت و طلب کرد آن زمان / تا بیابد ز آن نهان گشته نشان,بیدرنگ در گوشه و کنار کاخ شروع به جستجو کرد تا از آن کسی که در آنجا نهان شده اثری به دست آورد .
از پَسِ در مُدبِری را دید کو / در در و ، پرده نهان می کرد رُو,او در حینِ گشتن ، با موجودی شقی و مطرود روبرو شد که چهرۀ خود را پشتِ در و پرده پنهان می کرد .
گفت : هَی کیستی ؟ نام تو چیست ؟ / گفت : نامم فاش ، ابلیس شقی است,معاویه به او گفت : آهای تو کیستی ؟ نامت چیست ؟ گفت : نامِ من آشکارا ابلیس بدبخت است .
گفت : بیدارم چرا کردی به جِد ؟ / راست گو با من ، مگو بر عکس و ضِد,معاویه گفت : چرا کوشیدی مرا بیدار کنی ؟ به من راست بگو و بر خلاف حقیقت حرف مزن .
روستایی گاو در آخُر ببست / شیر ، گاوش خورد ، بر جایش نشست,یک دهاتی گاوِ خود را در آخور بسته بود . از قضا شیری آمد و گاوِ آن مرد را خورد و بر جای آن نشست .
روستایی شد در آخُر سویِ گاو / گاو را می جُست شب آن کنجکاو,آن دهاتی وارد آخورش شد و به سراغ گاوِ خود رفت . آن مردِ جستجوگر در تاریکی شب به دنبال گاو خود می گشت .
دست می مالید بر اعضایِ شیر / پُشت و پهلو ، گاه بالا ، گاه زیر,آن دهاتی به گمان اینکه گاوِ خودش است بر اعضای شیر دست می کشید . گاه بر پشت و پهلو و گاه بر سر و پهلوی او دست می کشید .
گفت شیر : ار روشنی افزون شدی / زَهره اش بدریدی و دل ، خون شدی,شیر با زبان حال گفت : اگر روشنایی ، بیشتر می شد . زَهرۀ این دهاتی می ترکید و دلش ، خونین می گشت .
این چنین گُستاخ ز آن می خَاردَم / کو در این شب ، گاو می پندارد,این دهاتی که گستاخانه تنِ مرا می خارد . بدین سبب است که در تاریکی شب ، مرا گاوِ خود گمان می کند .
حق همی گوید که : ای مغرورِ کور / نَه ز نامم پاره پاره گشت طور ؟,حق تعالی که از عظمتِ شأن کلامِ شریف و نام لطیف او بی خبراند . خطاب می کند : ای مردمِ مغرورِ کُور ، مگر کوهِ طور با آن عظمت از نامِ من پاره پاره نگشت و از هم نگسست ؟ [ اشاره است به آیه 143 سوره اعراف ]
که لَو اَنزَلنا کِتاباََ لِلجَبَل / لَانصَدَع ثُمّ انقَطَع ثُمّ ارتَحَل,که اگر فرضاََ ما این کتاب را بر کوه نازل می کردیم . حتماََ آن کوه پاره پاره می شد . سپس از از هم می گسیخت . سپس به جای دیگر حرکت می کرد . [ اشاره است به آیه 21 سوره حشر که شرح آن در بیت 501 همین دفتر گذشت ]
از من ار کوهِ اُحُد واقف بُدی / چَشمه چَشمه از جَبَل خون آمدی,حق تعالی می فرماید : اگر کوهِ اُحد از من خبر داشت . یقیناََ چشمه سارانِ خون از آن روان می شد . [ اُحُد = نام کوهی در حدودِ چهار کیلومتری شمالِ مدینه که در شنبه هفتم شوال سالِ سوم هجری در دامنۀ آن جنگی میان مسلمانان و کُفارِ قریش در گرفت . ( دایرة المعارف تشیّع ، ج 1 ، ص 496 ) . خوارزمی در شرح بیت فوق گوید : اگر پردۀ احتجاب از شاهد کلامِ خویش برداریم و بر کوه فرود آوریم . هر آینه کوه خاشع گردد و انصداع پذیرد . ( جواهرالاسرار ، دفتر دوم ، ص 321 ) ]
از پدر ، وز مادر این بشنیده یی / لاجَرم غافل درین پیچیده یی,تو این را از پدر و مادرت شنیده ای . یعنی نامِ شریفِ حضرت حق را مقلّدانه یاد گرفته ای و به همین سبب است که از حقیقتِ آن ، غافل مانده ای و بی خبرانه به آن تمسک می جویی .
گر تو بی تقلید ازو واقف شوی / بی نشان از لطف ، چون هاتف شوی,اگر تو بدون تقلید از حقایق و اسرار با خبر می شدی . وجودِ مادّی تو محو می گردید و مانند ندایِ آسمانی ، مجرّد و لطیف می شدی . ( شرح کفافی ، ج 2 ، ص 66 ) . [ هاتف = در لغت به معنی آواز کننده و آواز دهنده است و به همین جهت فرشته را که از عالم غیب آواز دهد ، هاتف گویند . ] منظور بیت : اگر انسان بدون تقلید در جهت معارف و حقایق ربانی و اسرار الهی تلاش کند . از آن واقف و با خبر می شود و وقتی به حقایق واصل شد مانند ندای آسمانی پاک و مجرّد از جسم و عالم ماده می گردد و وجود موهوم مادّی و جسمانیش تحت تأثیر انوار قاهرۀ الهی محو می شود . و منظور از بی نشان ، بی مکان و بی جا است زیرا موجودات مجرّد از ماده از جا و مکان عاری اند . ( مقتبس از شرح کبیر انقروی ، دفتر دوم ، جزو اول ، ص 186 و شرح اسرار ، ص 107 )
بشنو این قصّه پی تهدید را / تا بدانی آفتِ تقلید را,این حکایت را برای بیم دادن تو بیان می کنم تا آسیب و ضرر تقلید کردن را بدانی . [ حکایت بعدی : فروختن صوفیان ، بهیمۀ مسافر را جهت سماع در بیان آفتِ تقلید آمده است ]
صوفی ای در خانقاه از رَه رسید / مرکبِ خود بُرد و در آخُر کشید,یکی از صوفیان از راه رسید و به خانقاه وارد شد و چهارپای خود را بُرد و در آخور بست .
آبَکش داد و ، علف از دستِ خویش / نه آنچنان صوفی که ما گفتیم از پیش,صوفی با دستِ خود ، اندکی آب و مقداری علف به آن حیوان داد . ولی این صوفی ، مانند آن صوفی نیست که پیش از این حکایتش را بازگو کردیم . ( حکایت اندرز کردن صوفی خادم را در تیمارداشتِ بهیمه )
احتیاطش کرد از سهو و خُباط / چون قضا آید ، چه سود است احتیاط ؟,صوفی برای اینکه مبادا مرکوبش کم و کسری داشته باشد . احتیاط کرد که دچار سهو و خطا نشود . ولی هنگامیکه قضا و قَدَر بیاید احتیاط چه فایده ای دارد ؟ [ خُباط = شوریدگی مغز ، راه رفتن از روی بی ارادگی مانند مَستان ]
صوفیان تقصیر بودند و فقیر / کادَ فَقرُ اَن یعی کُفراََ یُبیر,صوفیان ، فقیر و تهیدست بودند .  فقر ، نزدیک است که کفر را در بر گیرد . چنان کفری که نابود می کند . ( تقصیر = فقر و تهیدستی )  [ مصراع دوم اشاره است به حدیث معروف « نزدیک است که فقر و تهیدستی به کفر و ناسپاسی انجامد » ( احادیث مثنوی ، ص 45 ) ]
ای توانگر ، تو که سیری ، هین مَخَند / بر کژیِ آن فقیرِ دردمند,ای که ثروتمندی ، اینک که تو بی نیاز هستی . رفتار ناهنجار و انحراف فقیرانِ دردمند را موردِ تمسخر قرار مده . [ مولانا در این بیت به ریشه های اجتماعی و اقتصادی انحرافات و ناهنجاری های افراد جامعه نظر دارد . بسیاری از مجرمین معلول اند نه علت ، و اِالّا کمتر کسی را می توان پیدا کرد که به زندگی شرافتمندانه و حفظ نام و حیثیت خود بی اعتنا باشد . ]
از سرِ تقصیر آن صوفی رَمه / خر فروشی در گرفتند آن همه,آن گروهِ صوفیان به سبب تهیدستی و ناداری ، جملگی دست به خر فروشی زدند . یعنی تصمیم گرفتند که خرِ مهمان را بفروشند .
کز ضرورت هست ، مُرداری مباح / بس فَسادی کز ضرورت شد صلاح,زیرا بر اثر اضطرار و ناچاری ، حتی خوردن گوشت مُردار نیز جایز و مباح می شود و بسیاری از کارهای ناروا بر اثر ضرورت ، روا به شمار می آید . [ اشاره است به آیه 173 سوره بقره . « براستی حرام شد بر شما مُردار و خون و گوشت خوک و هر آنچه که به نامِ غیر خدا کشته باشند . پس هر کس که به خوردن آنها ناچار باشد در صورتی که بدان واقعاََ میل نداشته باشد و از اندازۀ بر طرف کردن گرسنگی فراتر نرود گناهی بر او نیست . همانا خداوند آمرزگارِ مهربان است » و نیز اشاره به قسمتی از  آیه 3 سوره مائده است . ]
هم در آن دَم آن خرک بفروختند / لوت آوردند و ، شمع افروختند,صوفیان همینکه خر را فروختند با پول آن غذایی فراهم کردند و شمع روشن نمودند . [ لوت = به اقسام طعام های لذیذ و طعامِ در نانِ تُنُک پیچیده ، غذا و طعامِ خانقاه را گویند . ( فرهنگ لغات و تعبیرات مثنوی ، ج 8 ، ص 180 ) . در برخی از طریقت ها به آن دیگجوش هم می گویند . این رسم را از سنّتِ عقیقه اسلامی اقتباس کرده اند . همانگونه که در هفتمین روزِ تولدِ نوزاد ، گوسفندی می کشند و گوشتِ آن را خام خام به فقرا می دهند . در میانِ صوفیان ، دیگجوش دادن علامتِ تولد معنوی است . و این وقتی است که سالک از کمندِ هوای نَفس رَسته است و به شکرانۀ این رَستن به امر پیر ، دیگجوشی می دهد . در اینحال گویی که نوزادی ، تازه تولد یافته است . رسم این است که پس از کندنِ پوست بی آنکه استخوان ها را بشکنند . آن را در دیگی گذارند تا پخته شود . آنگاه به امرِ پیر ، گوشت ها را با دست از استخوان جدا می کنند و در نان می پیچند و به مهمان ها و سایر دراویش می دهند . یکی از تعهدات سالک به پیر ، دادنِ دیگجوش است و این علامتِ کمال است . ( بهین سخن ، ص 32 تا 40 ) ]
وَلوَله افتاد اندر خانِقَه / که امشبان ، لوت و سماعست و شَرَه,در خانقاه ، میانِ صوفیان غوغا و ولوله ای افتاد و آنها به یکدیگر می گفتند : امشب ، شبِ خوردنِ انواعِ طعام های لذیذ و مجلسِ سماع و پُرخوری است . [ شَرَه = حرص و آز و در اینجا به معنای پُرخوری است /  سماع = شرح بیت 1347 دفتر اول ]
چند ازین زنبیل ؟ وین دریوزه چند ؟ / چند ازین صبر و ، ازین سه روزه چند ؟,تا کی زنبیل و کشکول به دست گیریم و گدایی کنیم ؟ تا کی باید صبر کرد و روزۀ سه روزه گرفت ؟ [ برخی از مشایخ طریقت در ادوار پیشین همواره در حالِ صیام و روزه بودند . برخی نیز روزۀ سه گانه می گرفتند . یعنی در روزهای 13 و 14 و 15 هر ماه روزه می داشتند . ( عوارف المعارف ، ص 140 ) ] دریوزه = به معنی گدایی است که در اصطلاح صوفیان بدان پَرسه گویند . در ادوار گذشته ، دراویش در کوی و برزن می گشتند و اشعاری می خواندند و هر کس به میل خود چیزی در کشکولِ آنها می انداخت . و طبقِ سنّتِ صوفیانه ، موجودیِ کشکول میانِ فقرا تقسیم می شد . گاه نیز به فرمانِ پیر ، ملزم می شد که در کوی و برزن بگردد و اشعاری بخواند تا بدین وسیله خویِ کِبر و خودبینی در او کشته شود . البته برخی از فرقه های صوفیه ، پَرسه زدن را مجاز نمی دانند . ولی به هر حال سنّتِ پَرسه زنی از ره آوردهای راهیانِ بودایی است که به تصوّفِ اسلامی سرایت کرده است . مولانا به پَرسه زنی و دریوزگی به شدّت مخالف بوده است بلکه به مریدان سفارش می کرد که از دسترنجِ خود امرار معاش کنند .
ما هم از خَلقیم ، جان داریم ما / دولت ، امشب میهمان داریم ما,ما نیز آدمیم ، ما هم جان داریم . دولت ، امشب با ماست . در واقع امشب ، بخت با ما یار است . زیرا که مهمان داریم . براستی که مهمان برای خانه و خانقاه ، عینِ دولت و برکت است .
تخمِ باطل را از آن می کاشتند / کانکه آن جان نیست ، جان پنداشتند,آن صوفیان ، تخمِ پوچ و باطل را از آنرو می کاشتند که آن چیز که جان نیست گمان می کردند که جان است .
وآن مُسافر نیز از راهِ دراز / خسته بود و ، دید آن اقبال و ناز,آن مسافر نیز از راهِ دور و دراز آمده بود . خسته و کوفتۀ راه بود . آن اکرام و التفاتی را که در حق اش نشان می دادند نظاره می کرد .
صوفیانش یک به یک بنواختند / نردِ خدمت هایِ خوش می باختند,صوفیان یکی یکی او را موردِ لطف و نوازش قرار دادند و در حق وی خدماتِ پسندیده و مطلوبی کردند .
گفت چون می دید مَیلانشان به وَی / گر طَرَب امشب نخواهم کرد کی ؟,آن صوفی مقلّد همینکه لطف و نوازش صوفیانِ خانقاه را دید با خود گفت : اگر امشب به طرب و شادی نپردازم پس کی چنین خواهم کرد ؟ [ مَیلان = میلِ فراوان ]
لوت خوردند و ، سماع آغاز کرد / خانقه تا سقف شد در دود و گَرد,صوفیان غذای لذیذ را خوردند و سماع را آغاز کردند . بطوریکه خانقاه بر اثر رقص و جنبش آنان تا سقف پُر از دود و گرد و غبار شد .
دودِ مطبخ ، گَردِ آن پاکوفتن / ز اشتیاق و وَجد جان آشوفتن,صوفیان از روی وَجد و اشتیاق ، آشوبی به پا کردند . از شدّتِ پای کوبی آنان ، گرد و غبار مانند دودِ آشپزخانه به هوا بلند شد . [ آشوفتن = آشفتن / وَجد = شرح بیت 203 همین دفتر ]
گاه دست افشان قَدَم می کوفتند / گه به سَجده صُفّه را می روفتند,گاهی دست افشان ، پای بر زمین می کوفتند و گاهی نیز با رویشان ، زمینِ خانقاه را جارو می کردند . یعنی سر از پا نمی شناختند . ( شرح کفافی ، ج 2 ، ص 68 و شرح کبیر انقروی ، دفتر دوم ، جزو اول ، ص 192 ) [ صفّه = ایوانِ سقف دار ]
دیر یابد صوفی آز از روزگار / ز آن سبب صوفی بُوَد بسیار خوار,از آنرو که صوفی مُراد و مقصودش را در روزگار دیر به دست می آورد . پُرخوار و شکمباره است . یعنی چون بعضی از صوفیه ، ریاضت غیر اصولی می کشند به جای آنکه بر هوای نَفس غالب شوند . برعکس حریص تر می گردند .
جز مگر آن صوفی ای کز نورِ حق / سیر خورد ، او فارغ است از ننگ دَق,فقط آن صوفی ای شکمباره نیست که از نورِ حق تعالی سیر خورده باشد . چنین صوفی ای از ننگِ کوبیدن درِ خانۀ این و آن و تکدّی آسوده خاطر است . [ دَق = کوبیدن ، دَق زدن ، درخواستن و گدایی کردن . ( فرهنگِ نفیسی ، ج 2 ، ص 152 ) ]
از هزاران اندکی زین صوفیند / باقیان در دولتِ او می زیند,در میانِ هزاران صوفی ، تنها شمارِ اندکی اینگونه صوفی اند . یعنی واقعاََ وارسته و پاک باخته اند و سایر صوفیان در سایۀ حرمت و هویت والای آنان زندگی می کنند و موردِ احترام مردمان قرار می گیرند . [ یعنی همینکه خود را در هیات و کِسوت صوفیان درمی آورند . مردم به جهتِ احترامی که برای صوفیان قائل اند به آنان نیز با نظر خوب نگاه می کنند . ]
چون سماع آمد ز اوّل تا کران / مُطرِب آغازید یک ضربِ گران,همینکه سماع به پایان خود نزدیک شد . مُطربِ صوفیان ، ضربی قوی و سنگین را شروع کرد . ( کران = طرف ، کنار ، ساحل ، انتها ) [ در مجالس سماع معمولا رسم بر این است که پس از خواندن اشعار و تغنّی با نی و دف و دیگر آلات در بخش پایانی سماع ، گروهِ دف نوازان ، یک قطعه لحن ضربی و آهنگینِ را دستجمعی با قدرت و قوّتِ تمام می نوازند و سماع پایان می گیرد . ]
خر برفت و خر برفت آغاز کرد / زین حرارت ، جمله را انباز کرد,مطربِ صوفیان ، با آن آهنگِ ضربی شروع کرد به خواندن « خر برفت و خر برفت » و بر اثر دَم و نغمۀ گرم او ، سایر حضّار نیز هم آواز و دمساز شدند . ( حرارت = ترانه ، نغمه ) [ صوفیان حقیقی به زوال بهیمۀ نفسانی واقف اند .  اگر می گویند خر رفت ، معنای حقیقی آن را می دانند . ولی صوفیان ظاهری فقط به تکرارِ مقلّدانه مشغول اند . ]
زین حراره پای کوبان تا سَحَر / کت زنان ، خر رفت و خر رفت ای پسر,صوفیان با این ترانه ، رقص کنان و پای کوبان و دست افشان تا سحرگاهان می خواندند . ای پسر ، خر رفت ، خر رفت .
از رهِ تقلید ، آن صوفی همین / خر برفت آغاز کرد اندر حَنین,آن صوفی مسافر نیز از روی تقلید شروع کرد به گفتن خر برفت و خر برفت .( حَنین = ناله کردن ، در اینجا آواز خواندن )
چون گذشت آن نوش و جوش و آن سماع / روز گشت و جمله گفتند : اَلوِداع,وقتی که بامداد فرا رسید و آن جوش و خروش و سماع پایان گرفت . همۀ صوفیان با صوفی مسافر خداحافظی کردند و پراکنده شدند .
خانقَه خالی شد و ، صوفی بماند / گَرد از رخت ، آن مسافر می فشاند,صوفیان همه رفتند و خانقاه از صوفیان خالی شد . فقط صوفی مسافر ماند . و گرد و غبار جامه اش را می تکاند تا آمادۀ رفتن شود .
رخت از حجره برون آورد او / تا به خَر بربندد آن همراه جو,آن صوفی مسافر اسباب و لوازم خود را از حجره بیرون آورد تا بار و بنه اش را به الاغ ببندد و در پی اش بود تا همراهی پیدا کند .
تا رسد در همرهان او می شتافت / رفت در آخُر ، خرِ خود را نیافت,صوفی مسافر شتاب می کرد تا به همراهانش برسد . در پی الاغش وارد طویله شد و آن را در آخور ندید .
گفت : آن خادم به آبش بُرده است / ز آنکه آب او دوش ، کمتر خورده است,با خود گفت : لابد خادمِ خانقاه خر را برده که آبش دهد . زیرا شبِ گذشته آن زبان بسته سیراب نشده بود .
خادم آمد گفت صوفی خَر کجاست ؟ / گفت خادم : ریش بین ، جنگی بخاست,خادم که آمد ، صوفی به او گفت : خَرم کو ؟ خادم جواب داد : ریشت را ببین . یعنی زهی ابلهی و نادانی ، آیا این حرف شایسته این ریش هست ؟ این حرفِ احمقانه با این ریش و سن و سال تو مناسب است ؟ در اثر پاسخِ خادم نزاع درگرفت .
گفت : من خَر را به تو بسپرده ام / من تو را بر خَر موکّل کرده ام,صوفی مسافر گفت : من خَرم را به تو سپرده ام . من تو را مواظبِ او ساخته ام .
بحث با توجیه کُن ، حجّت مَیار / آنچه بسپردم تو را واپس سپار,طبق موازین و اصول حرف بزن . روشن تر سخن بگو و مغلطه نکن . امانتی که به تو سپرده ام به من پس بده .
از تو خواهم آنچه من دادم به تو / باز دِه آنچه فرستادم به تو,من آن چیز را که به تو سپرده ام از تو می خواهم . باید آن را به من پس دهی .
گفت پیغمبر که دستت هر چه بُرد / بایدش در عاقبت واپس سپرد,پیامبر (ص) فرمود : دست تو هر آن چیز را گرفته باید سرانجام عیناََ آن را پس دهد . [ اشاره است به حدیث « دستی که چیزی از کسی گرفته باید آن را به صاحبش بازگرداند » ( احادیث مثنوی ، ص 46 ) . این روایت یکی از مشهورترین مدارک  دلیل ضمانت است که در فقه ، میدان وسیعی برای آن وجود دارد . ( تفسیر و نقد تحلیل مثنوی ، دفتر دوم ، ص 300 ) . صاحب المنهج القوی این بیت را اشاره به حدیث دیگری می داند « گیرنده ، ضامن است و کفیل ، وامدار » ( به نق از شرح کفافی ، ج 2 ، ص 425 ) ]
ورنه یی از سرکشی راضی بدین / نَک من و تو ، خانۀ قاضیِ دین,صوفی به خادم گفت : اگر به جهتِ عناد و سرکشی به این حکم راضی نیستی . اینک من و تو باید برویم پیشِ حاکم شرع و اختلاف خود را نزد او عنوان کنیم .
گفت : من مغلوب بودم ، صوفیان / حمله آوردند و بودم بیمِ جان,خادم به صوفی پاسخ داد : من مغلوب و مجبور بودم . زیرا صوفیان به من حمله کردند و من از جانم بیمناک بودم .
تو جِگربَندی میانِ گُربگان / اندر اندازیّ و ، جویی ز آن نشان ؟,ای صوفی مال باخته ، اگر تو فرضاََ دل و جگری را میانِ گربه ها بیندازی باز هم سراغِ آن را می گیری ؟ مسلماََ نمی گیری چون گربه ها بی درنگ آن را می خورند و نشانی از آن باقی نمی ماند . [ جگربند = جگر و شش و دل خواه از انسان و یا حیوان . ( فرهنگ نفیسی ، ج 2 ، ص 1106 ) ]
در میانِ صد گرسنه گِرده یی / پیشِ صد سگ ، گربۀ پژمرده یی,در میان صد آدم گرسنه ، قرص نانی انداختن ، مانند این است که گربه ای ناتوان در میانِ صد سگ باشد . [ خلاصه این خانقاهیان گرسنه از رویِ ضرورت ، خَرِ تو را فروختند و خوردند ]
گفت : گیرم کز تو ظلماََ بستدند / قاصدِ خونِ منِ مسکین شدند,صوفی گفت : فرض می کنیم که آنها با زور ، خرِ مرا از تو گرفتند . اما در واقع قصدِ منِ بیچاره را کردند .
تو نیایی و ، نگویی مر مرا / که خَرت را می بَرَند ای بی نوا ؟,وقتی تو از این مسئله با خبر شدی . آیا نباید بیایی و به من بگویی که ای بیچاره و ای بینوا ، صوفیان دارند خرت را می بَرَند ؟ یعنی می خواهند آن را بفروشند .
تا خَر از هر که بُوَد من واخَرم / ورنه توزیعی کنند ایشان زَرَم,تا اینکه من خرِ خود را پیشِ هر کس که باشد پس بگیرم . و اگر هم نتوانستم خر را پس بگیرم . لااقل بهای آن را از ایشان بگیرم . [ توزیع = شرح بیت 424 همین دفتر ]
صد تدارک بود چون حاضر بُدند / این زمان هر یک به اقلیمی شدند,اگر صوفیان اکنون اینجا بودند ممکن بود صد نوع تدبیر و راه حل پیدا شود . اما چه فایده که الان هر کدامشان به دیاری رفته اند .
من که را گیرم ؟ که را قاضی بَرم ؟ / این قضا خود از تو آمد بر سَرم,ولی الان چه کسی را پیدا کنم ؟ چه کسی را پیش قاضی ببرم ؟ این حادثه ناگوار را تو بر سرم آوردی .
چون نیآیی و نگویی ای غریب / پیش آمد این چنین ظلمی مَهیب ؟,چرا نیامدی و نگفتی ای غریب ، چنین ستم هولناکی برای تو رخ داده ، حواست جمع باشد . [ مَهیب = هراس انگیز ، سهمناک ]
گفت : والله آمدم من بارها  / تا تو را واقف کنم زین کارها,خادم به صوفی گفت : به خدا قسم من چندین بار آمدم تا تو را از این کارها آگاه و با خبر کنم .
تو همی گفتی که خر رفت ای پسر / از همه گویندگان ، با ذوق تر,ولی تو نیز مانند دیگر صوفیان می گفتی : ای پسر خر رفت . بلکه از همۀ آنان با ذوق تر و شورانگیزتر این دَم را تکرار می کردی .
باز می گشتم که او خود واقف است / زین قضا راضی است ، مردِ عارف است,از پیشِ تو باز می گشتم و با خود می گفتم : او از این قضیه خبر دارد و به این کار رضایت دارد . زیرا که او مردی عارف و آگاه است .
گفت : آن را جمله می گفتند خَوش / مر مرا هم ذوق آمد گفتنش,صوفی مال باخته در جوابِ خادم گفت : واقع امر اینست که صوفیان دَمِ « خر برفت و خر برفت و خر برفت » را خیلی دلنشین و گیرا می گفتند و این دَمِ گیرا مرا هم بر سرِ ذوق آورد .
مر مرا تقلیدشان بر باد داد / که دو صد لعنت بر آن تقلید باد,براستی که تقلید کردن از آنان هستی ام را بر باد داد . یعنی بیچاره ام کرد . لعنتِ بسیار بر این تقلید کورکورانه . [ لفظِ دو صد ( = دویست ) برای تکثیر است نه عددی معین . خوارزمی معتقد است که تقلید تا وقتی است که آئینهِ دل صاف و درخشان نشده . همینکه دل از غبارِ شِرک و گناه پاک شد احتیاج به تقلید نیست . ( جواهرالاسرار ، دفتر دوم ، ص 322 ) ]
خاصه تقلیدِ چنین بی حاصلان / خَشمِ ابراهیم با بر آفلان,بخصوص تقلید از این گروهِ بی ارزش و فاقدِ حقیقت . بر این گروه ، خشمی کُن همانند خشم حضرت ابراهیم (ع) بر ستارگان افول کننده . [ در اینجا خشم به منزلۀ اِعراض آمده است . یعنی از صوفیان فاقد حقیقت و متظاهر اِعراض کُن و با آنان مصاحبت مکن . مصراع دوم اشاره به آیه 76 سوره انعام است . ]
عکسِ ذوقِ آن جماعت می زدی / وین دلم ز آن عکس ، ذوقی می شدی,ذوق و شوق گروه صوفیان در من بازتابی پیدا کرد . یعنی مرا تحتِ تأثیر قرار داد و دل و درونم از انعکاسِ ذوقِ آنان ، سرِ ذوق آمد . [ از اینجا حضرت مولانا شروع می کند به نتیجه گیری کلی و خطاب به سالکان مبتدی و مُقلّد می فرماید : ]
عکس ، چندان باید از یارانِ خَوش / که شوی از بحرِ بی عکس ، آب کش,ای طالب ، از یاران عاشق و عارفان صادق ، آنقدر باید ذوق و معانی در روحِ تو منعکس شود که تو دیگر به مرتبۀ استغنا برسی و از دریای حقیقت بدون واسطۀ آنان ، آب معانی بکشی .
عکس ، کاوّل زد ، تو آن تقلید دان / چون پیاپی شد ، شود تحقیق آن,در ابتدای کار ، اگر حال و ذوقی در تو منعکس شد . آن را باید تقلید بدانی و چون آن حال و ذوق پی در پی به تو رسید . آن دیگر مرتبۀ تحقیق است . [ گاه می شود که سالکِ مبتدی در جمعِ صاحبدلان بر اثر سماع و یا ذکرِ جلی و خفی ، حالی پیدا می کند . این نوعی تقلید است . زیرا این حال بر اثر تصرّفِ روحیِ صاحبدلان برای او حاصل شده . پس در این مرتبه نباید به خود مغرور شود و خویش را عارفی واصل بشمرد . ولی آنگاه که این حال ها و ذوق ها در او ماندگار شد و دمادم بدو رسید و در آن ثبات پیدا کرد . او به مرتبۀ تحقیق و استغنا رسیده و دیگر برای حصول حالاتِ معنوی نیازی به واسطه ندارد . [ بحثِ حال و مقام در شرح بیت 551 دفتر اول ]
تا نشد تحقیق ، از یاران مَبُر / از صدف مَگسَل ، نگشت آن قطره ، دُر,تا وقتی که بی واسطه به دریای حقیقت نرسیده ای . از یاران جدا مشو . زیرا تا وقتی که قطرۀ باران به مروارید تبدیل نشده نباید صدف را ترک کند . [ قدما عقیده داشتند که مروارید از قطره های باران تشکیل می شود . ( توضیح در شرح بیت 21 دفتر اول ) بنابراین حالاتی که گاه به گاه به سالک دست می دهد مانند قطرات بارانی است که در صدف قرار گرفته ، مدتی باید تحتِ حمایت هادی قرار گیرد تا به مرحلۀ پختگی برسد . هادی حقیقی به منزلۀ صدف است که قطرات باران را پرورده و مستعد می سازد . ]
صاف خواهی چشم و عقل و سمع را / بر دَران تو پرده هایِ طَمع را,اگر می خواهی چشم و عقل و گوشِ تو صاف باشد باید پرده های آزمندی و طَمَع را پاره کنی .
ز آنکه آن تقلیدِ صوفی از طَمَع / عقلِ او بربست از نورِ لُمَع,زیرا تقلید آن صوفیِ مسافر از روی آزمندی بود که عقلِ او را از روشنایی ها فرو بست . [ لُمَع = جمعِ لَمعَه به معنی درخشش و روشنایی ]
طمعِ لوت و طمعِ آن ذوق و سماع / مانع آمد عقلِ او را ز اطّلاع,طَمَعِ آن صوفی به غذا و وجد و سماع ، عقلِ او را از آگاهی بر اَمر بازداشت .
گر طمع در آینه برخاستی / در نفاق آن آینه چون ماستی,برای مثال ، اگر در آئینه هم ، صفتِ طَمَع پیدا شد . مسلماََ آن آئینه در نفاق و دورویی مانند ما آدمیان می شد . [ یعنی حقیقتِ حال را نشان نمی داد . ولی رویِ آئینه ، غمّاز است . ] توضیح بیشتر در شرح بیت 34 دفتر اول
گر ترازو را طمع بودی به مال / راست کی گفتی ترازو وصفِ حال ؟,مثالِ دیگر ، اگر ترازو نسبت به مال طَمَع داشت ، کی می توانست ، حال را به درستی بیان کند ؟
هر نبیّی گفت : با قوم از صفا / من نخواهم مُزدِ پیغام از شما,هر پیامبری که آمد از رویِ صفایِ باطن به مردم گفت : ای قوم ، من از شما در ازایِ رسالتم هیچ دستمزدی نمی خواهم . [ اشاره است به آیه 29 سوره هود « نوح (ع) گفت : ای مردم از شما مالی نخواهم که مزد مرا خدا تعهد کرده است » و نیز آیات ، 90 سوره انعام ، آیه 51 سوره هود ، آیه 57 سوره فرقان و شعرا آیات 109 ، 137 ، 145 ، 164 ، 180]
من دلیلم ، حق شما را مشتری / داد حق دلّالیم ، هر دو سَری,من راهنما هستم و خدا ، مشتری شما . حق تعالی ، حقِ دلّالیِ مرا دو جانبه داده است . یعنی هم در دنیا بهره مند از عطای الهی هستم و هم در آخرت .
چیست مُزدِ کارِ من ؟ دیدارِ یار /  / گر چه خود بوبکر بخشد چل هزار,مولانا از زبان پیامبر (ص) می فرماید :  مزدِ کارِ من چیست ؟ مسلماََ مزدِ من ، دیدار یارِ حقیقی است . اگر چه ابوبکر در راهِ دوستی من چهل هزار دِرهم ببخشید . [ اشاره است به روایتی که به طرق متعدّد در کُتُبِ مُحدّثین و صوفیه نقل شده است . از آن جمله در طبقاتِ ابن سعد ، جزو 3 ، قسمِ اول ، ص 122 چنین آمده است . « ابوبکر به تجارت آوازه داشت . آنگاه که پیامبر (ص) به رسالت مبعوث شد . ابوبکر چهل هزار دِرهم داشت و بخشی از آن را برای تقویتِ مسلمانان انفاق کرد . تا آنکه به مدینه هجرت کرد در حالیکه تنها پنج هزار دِرهم همراه داشت . آنگاه در مدینه نیز همان کار می کرد که در مکّه » ( مأخذ قصص و تمثیلاتِ مثنوی ، ص 52 ) ]
چل هزارِ او نباشد مُزدِ من / کی بُوَد شِبهِ شَبَه ، دُرِ عَدَن ؟,چهل هزار دیناری که ابوبکر در راهِ رسالت من انفاق کرد . مزدِ رسالتم نمی شود . زیرا سنگِ سیاهِ شَبَه کی می تواند نظیر مروارید عَدَن باشد ؟ [ عَدَن شهری است در یمن که به داشتن مرواریدهای خوب مشهور است . منظور بیت این است که ، اجرِ مادّی هرگز با پاداش معنوی نمی تواند برابری کند . ]
یک حکایت گویمت ، بشنو به هوش / تا بدانی که طَمَع شد بندِ گوش,داستانی برای تو بازگو می کنم که باید آن را با گوشِ هوش بشنوی . تا این مطلب را دریابی که طَمَع و آز ، چگونه راهِ گوش را می بندد . یعنی اوصاف بَد ، ادراک آدمی را تباه می کُند .
هر که را باشد طَمَع ، اَلکن شود / با طَمَع کی چشم و دل روشن شود ؟,هر کس که به طَمَع دچار شود . زبانش به گاهِ سخن گفتن گیر می کند . یعنی حق را نمی تواند بگوید . با داشتن طَمَع ، چشم و دلِ آدمی کی روشن می شود ؟
پیشِ چشمِ او خیالِ جاه و زر / همچنان باشد که موی ، اندر بصر,خیال خام در مورد جاه و مال مانند مویی است که در چشم آزمند می روید . یعنی حسِ طَمَع و جاه طلبی ، بصیرت باطنی را کور می کند .
جُز مَگَر مستی که از حق پُر بُوَد / گر چه بدهی گنج ها او حُر بُوَد,مگر آن بی خویشی که از عشقِ حق آکنده و مالامال باشد . اگر همه گنجینه های زر و سیم را هم که به او بدهی باز او آزاده است و اسیر آنها نمی شود .
هر که از دیدار برخوردار شد / این جهان ، در چشمِ او مُردار شد,هر کس که از دیدارِ الهی بهره مند شد . در چشم او این دنیا با همۀ فریبندگی اش ، مُرداری بیش نیست .
لیک ، آن صوفی ز مستی دور بود / لاجَرَم در حرص ، او شب کور بود,ولی آن صوفیِ مُقلّد ، از مستی شرابِ الهی دور و بیگانه بود . ناگزیر او به علّتِ دچار شدن به حرص ، شب کور شده بود . [ به سبب حرص ، چشمانش در شبِ دنیا قادر به رویت جمال یار نبود . ]
صد حکایت بشنود مدهوشِ حِرص / درنیابد نکته ای در گوشِ حرص,آن کس که مستِ حرص و آزمندی است . اگر صد نوع حکایتِ پندآموز بشنود . حتی یک نکته هم در گوشِ او فرو نمی رود . زیرا که گوشِ باطنی او در حجابِ حرص و طَمَع است . حکایت بعدی : تعریف کردن منادیان قاضی ، مُفلِسی را گِردِ شهر در این باب است .
بود شخصی مُفلِسی بی خان و مان / مانده در زندان و بندِ بی امان,یک شخص بینوا و بی خانمان گرفتار زندان و زنجیر ناگسستنی شده بود .
لقمۀ زندانیان ، خوردی گِزاف / بر دلِ خلق از طَمَع چون کوهِ قاف,غذای زندانیان را بیهوده می خورد و از بس طمعکار بود بر دلِ زندانیان مانند کوهِ قاف ، سنگینی می کرد . [ گزاف = بیهوده و هرزه ، زیاده ] _ قدما کوه قاف را عظیم ترین کوه های جهان دانسته اند . کوه قاف در میان عرفا و صوفیه ، حاملِ مفهومِ خاصی است که در اینجا آن مفهوم مورد نظر نیست و تنها از حیثِ جسیم بودن در این بیت بکار رفته است .  [ جهت مفهوم کوه قاف رجوع کنید به شرح گلشن راز ، ص 130 ]
زَهره ، نَه کس را که لقمۀ نان خورد / ز آنکه آن لقمه رُبا گاوش بَرَد,کسی جرأت نداشت لقمه ای نان بخورد . زیرا آن مردِ طمعکار بی درنگ با حیله و ترفند آن لقمه را از او می ربایید . [ گاو بُردن = صورت دیگری است از گاو آوردن که به معنی سبک دستی در امرِ دزدی و فریبکاری و حیله سازی است . ]
هر که دُور از دعوتِ رحمان بُوَد / او گداچشم است ، اگر سلطان بُوَد,هر کس که از دعوت و ضیافت حق تعالی دور و بیگانه باشد . او در واقع گدا سیرت و فقیر صفت است . اگر چه به ظاهر پادشاه باشد .
مر مُروّت را نهاده زیرِ پا / گشته زندان ، دوزخی ز آن نان رُبا,آن مُفلس ، رسمِ جوانمردی و مروت را زیر پا نهاده بود . بطوریکه زندان از دستِ آن طمعکارِ لقمه رُبا جهنم شده بود .
گر گُریزی بر امیدِ راحتی / ز آن طرف هم پیشت آید آفتی,در اینجا حضرت مولانا شروع می کند به نتیجه گیری : اگر به امید راحتی و آسودگی به گوشه ای فرار کنی و در کُنجی بخزی . از طرفی دیگر ، آفتی دیگر به تو روی خواهد کرد . [ پس در زندان دنیا جای راحتی وجود ندارد ]
هیچ کُنجی بی دَد و بی دام نیست / جز به خلوت گاهِ حق ، آرام نیست,این را باید بدانی که هیچ گوشه ای از این دنیا ، خالی از آدمیانِ درنده خو و حیوان صفت نیست . تنها خلوت گاهِ حضرت حق است که آرامش و فراغت دارد .
کُنجِ زندانِ جهانِ ناگزیر / نیست بی پا مُزد و بی دَقُ الحَصیر,هر گوشه ای از این جهان که مانند زندان ، هیچ چاره ای از آن نیست . بدونِ بارِ تکلیف و زحمت نیست . [ پامُزد = مُزدی که از زحمتِ پا بدست آید ، اجرت قاصد ( فرهنگ نفیسی ، ج 1 ، ص 708 ) / دَقُ  الحَصیر = بوریا کوبی ، نوعی مهمانی برای خانۀ نو ، در اینجا کنایه از تکلیف و زحمت ]
والله ار سوراخِ موشی در روی / مُبتلایِ گربه چنگالی شوی,به خدا قسم اگر فرضاََ به سوراخِ موشی هم که فرار کنی باز اسیر چنگالِ گربه ای خواهی شد .
آدمی را فَربِهی هست از خیال / گر خیالاتش بُوَد صاحب جمال,اگر انسان خیالاتِ خوش و زیبایی داشته باشد . نیرو و توان می گیرد . [ خیال = شرح بیت 71 دفتر اول ]
ور خیالاتش نماید ناخوشی / می گدازد همچو موم از آتشی,و اگر انسان دارای خیالات پریشان و ناپسند باشد . وجودِ او همانند شمع آب می شود .
در میانِ مار و کژدُم گر تو را / با خیالاتِ خوشان دارد خدا,اگر حق تعالی تو را در میان مار و عقرب با خیالات خوب مشغول بدارد . [ این بیت شرط و جواب شرط در بیت بعد آمده است . منظور بیت : خیالات و اوهام وقتی بر آدمی چیره شود . آدمی را پریشان و مضطرب می سازد . ]
مار و کژدُم مر تور را مُونِس بُوَد / کآن خیالات ، کیمیای مِس بُوَد,مار و عقرب با تو اُنس می گیرند . زیرا که خیالِ تو در واقع کیمیایی است که مس را به طلا تبدیل می کند . [ مولانا در ابیات اخیر می گوید : راهِ غلبه بر رنج ها و سختی های زندگی بدست آوردنِ اندیشه های روحانی است . چنانکه اولیاء با آن اندیشه ها ، بَدی را مُبدّل به نیکی می کنند .  کیمیا = شرح بیت 516 دفتر اول ]
صبر ، شیرین از خیالِ خوش شده ست / کآن خیالات فَرَج پیش آمده ست,صبر که ذاتاََ تلخ است بر اثر خیالِ خوب و خوش ، شیرین و لذت بخش می شود . زیرا که در آن حال ، خیال رهایی از بند غم و گرفتاری پدید آمده است .
آن فَرَج آید ز ایمان در ضمیر / ضعفِ ایمان ناامیدیّ و زَحیر,پیدا شدن خیالات رهایی از غم و گرفتاری ، از ایمان سرچشمه می گیرد . ولی سُست ایمانی ، سبب نومیدی و بیتابی می شود . [ زَحیر = بیتابی ]
صبر از ایمان بیابد سَر کُلَه / حَیثَ لاصَبرَ فَلا ایمانَ لَه,صبر ، از ایمان ، تاجِ سَر پیدا می کند . آنجا که آدمی صبر ندارد ، پس در واقع ایمان ندارد . [ در مصراع اوّل ، صبر به سَر تشبیه شده و ایمان به تاج . ایمان ، محافظ و زینت بخش صبر است . صبر به وسیله ایمان ، پایدار و آراسته می گردد . ( مقتبس از شرح ولی محمد اکبرآبادی ، دفتر دوم ، ص 68 ) ]
گفت پیغمبر : خداش ایمان نداد / هر که را صبری نباشد در نهاد,حضرت پیامبر (ص) فرمود : هر آن کس که در قلب و درونش صبر نباشد . حق تعالی به او ایمان نداده است . [ اشاره است به حدیث « هر که را صبر نباشد . وی را ایمان نباشد » ( احادیث مثنوی ، ص 46 ) ]
آن یکی در چشمِ تو باشد چو مار / هم وَی اندر چشمِ آن دیگر ، نِگار,مثلا ممکن است شخصی در نظر تو مانند مار جلوه کند و همان شخص به نظر دیگری محبوب و دوست داشتنی بیاید . [ نگار = محبوب و معشوق ]
ز آنکه در چشمت خیالِ کُفرِ اوست / و آن خیالِ مومنی در چشمِ دوست,زیرا در چشمِ تو ، خیالِ کُفرِ او آمده است و در چشمِ دوست ، خیالِ ایمان او . [ تو به جنبه های منفی او می نگری ولی دوست به جنبه های مثبتِ او . مولانا در مثنوی به کرّات این مسئله را مطرح کرده که زاویه دید آدمی در نحوۀ شناخت و برداشت او اثر دارد . از آن جمله در داستان خلیفه و لیلی . شرح ابیات 407 به بعد ]
کاندرین یک شخص ، هر دو فعل ، هست / گاه ماهی باشد او و ، گاه شَست,در این شخص دو فعل متناقض وجود دارد . گاهی او ماهی می شود و قلاب ماهیگیری و دام . [ شَست = قلّابِ ماهیگیری ]
نیمِ او مومن بُوَد ، نیمش گبر / نیمَ او حرص آوری ، نیمش صبر,نیمِ وجودِ آن شخص ، مومن است و نیمی از آن ، کافر . نیمی از او حرص و نیمی دیگر صبر است . [ گبر = آتش پرست ، در اینجا به معنی کافر آمده است . ]
گفت یزدانت : فَمِنکُم مُومِنُ / باز مِنکُم کافِرُ گبرِ کُهُن,خدایِ تو فرموده است : بعضی از شما مومن اید . و باز فرمود : برخی از شما کافرید . کافرِ قدیم و کهنه کار . [ اشاره است به آیه 2 سوره تغابن « اوست آن خدایی که همۀ شما را آفرید . گروهی از شما کافر و گروهی مومن اید . و خداوند به آنچه می کنید بیناست » . مولانا می گوید : کفر و ایمان در یک شخص ، قابل جمع است . یعنی انسان ، آمیزه ای است از وجه شیطانی و وجه رحمانی ، و این امری مسلّم است . ظاهر آیه گویای این است که گروهی راهِ کفر پیشه می کنند و گروهی راهِ ایمان ، ولی مولانا از این آیه معنایی مناسب با بحثِ خود ارائه کرده است . برخی از مفسّرین نیز چنین تفسیر کرده اند . ]
همچو گاوی نیمۀ چَپّش سیاه / نیمۀ دیگر سپیدِ همچو ماه,درست مانند گاوی که نیمۀ چپِ پیکرش سیاه باشد و نیمۀ راستِ پیکرش مانند ماه سفید باشد .
هر که این نیمه ببیند ، رَد کند / هر که آن نیمه ببیند ، کَد کُند,هر کس نیمۀ سیاه آن را ببیند ردّش می کند و هر کس نیمۀ سفیدش را مشاهده می کند . خواهان و طالب آن می شود . [ کد = به فتح کاف به معنی جهد و کوشش ، رنج و مشقّت در طلبِ چیزی ، کاووش و جستجو . ( فرهنگ نفیسی ، ج 4 ، ص 2770 ) ]
یوسف اندر چشمِ اخوان چون ستور / هم وی اندر چشمِ یعقوبی چو حور,برای مثال ، حضرت یوسف (ع) با وجودِ آن همه زیبایی و جمال ، در نظرِ برادرانش همانند حیوان می شود ولی همان یوسف در چشمِ حضرت یعقوب ، بس زیبا جلوه می کرد . [ حُور = جمع حوراء به معنی مرد و زن سیاه چشم . گاه نیز به مرد و زن سفیدرو اطلاق می شود . در فارسی حوری ، مظهر زیبایی و جمال است ]
از خیالِ بَد مر او را زشت دید / چشمِ فرع و چشمِ اصلی ناپدید,چشمِ ظاهرِ برادران بر اثرِ خیالِ بَد ، حضرت یوسف (ع) را زشت و ناپسند دید و در همان حال ، و در همان حال چشمِ باطن در میان نبود بلکه ناپدید بود . [ چشمِ فرع ( = چشم ظاهر ) فاعلِ «زشت دید» است و چشمِ اصلی ( = چشمِ باطن ) مبتدا و خبرش «ناپدید» است . ( شرح کبیر انقروی ، دفتر دوم ، جزو اول ، ص 217 ) ]
چشمِ ظاهر ، سایۀ آن چشم دان / هر چه آن بیند ، بگردد این بِدان,بدان که چشم ظاهر ، سایه و فرع چشمِ باطن است . هر چه را که چشمِ باطن ببیند . چشمِ ظاهر نیز از آن پیروی می کند و آن چیز را همانطور می بیند .
تو مکانی ، اصلِ تو در لامکان / این دکان بربند و ، بگشا آن دکان,تو موجودی مکانی هستی . یعنی مقیّد به مادیات هستی . در حالی که اصلِ تو در لامکان است . دکّانِ محسوس را ببند و دکانِ معنا را بگشا . [ مکانی را باید با یای نسبت بخوانیم یعنی منسوب به مکان . ( شرح کفافی ، ج 2 ، ص 76 ) ]
شش جهت مگریز ، زیرا در جِهات / شَشدَره است ، و شَشدَره مات است ، مات,به شش جهت عالم فرار مکُن . زیرا در این شش جهت بکلّی مبهوت و درمانده خواهی شد . [ ششدره = کنایه از مبهوت و متحیّر و عاجز ماندن در امور . ( فرهنگ لغات و تعبیرات مثنوی ، ج 6 ، ص 51 ) . در اصل اصطلاحی است در نردبازی که به آن ششدره می گویند و آن چنین است که نردباز ، شش خانه مقابلِ مهره های حریف را گرفته باشد و او نتواند مهره های خود را حرکت دهد . در نتیجه ششدره می شود و بازی را می بازد . انقروی ششدره را عبارت از شش درّه می داند . و آن را بر حواسِ ششگانه اطلاق می کند . پنج حسِ ظاهری و یک حسِ مشترک ، که خالی از تصنّع نیست . ( شرح کبیر انقروی ، دفتر دوم ، جزو اول ، ص 217 ) ]
با وکیلِ قاضیِ اِدراک مند / اهلِ زندان در شکایت آمدند,زندانیان از دستِ آن شکمباره به وکیل قاضی که مردی بسیار فهمیده و هوشمند بود شکایت کردند . [ ادراک مند صفت قاضی یا صفت وکیل او می باشد ]
که سلامِ ما به قاضی بَر ، کنون / بازگو آزارِ ما زین مردِ دون,اینگونه گفتند : سلام ما را اکنون به قاضی برسان و آزار و اذیتی که از دستِ این مردِ پست و بینوا می کشیم به او بگو .
که در این زندان بماند او مُستَمِر / یاوه تاز و طبل خوارست و مُضِر,و بگو که این مرد ، در این زندان برای همیشه و تا ابد می ماند . زیرا محکوم به حبسِ ابد است . در حالی که رفتاری و کرداری بی ادبانه دارد و شکمباره و زیان زننده است . [ یاوه تاز = مرد بیکار و شخص بی قدر و حقیر . ( فرهنگ نفیسی ، ج 5 ، ص 4001 ) ]
چون مَگس حاضر شود در هر طعام / از وقاحت بی صَلا و بی سلام,او مانند مَگس بدون هیچ شرم و بی آنکه دعوت شود و یا سلامی کند . سرِ هر غذایی می نشیند .
پیشِ او هیچ است لوتِ شصت کس / کر کُند خود را اگر گوییش : بس,برای آن مردِ بینوا ، غذای شصت نفر هم هیچ بحساب می آید . بس که می خورد . اگر هم به او بگویی ، بس است و دیگر بیش از این مخور . خود را به ناشنوایی می زند .
مردِ زندان را نیاید لقمه ای / ور به صد حیلت گُشاید طعمه ای,برای شخصِ زندانی ، لقمه غذایی نمی رسد . اگر هم با صد گونه حیله و ترفند غذایی برسد . [ ادامه معنا در بیت بعد ]
در زمان ، پیش آید آن دوزخ گلو / حُجّتَش اینکه خدا گفتا : کُلُو,بیدرنگ آن مردِ شکمباره که گلویی مانند دهانۀ دوزخ دارد و سیری ناپذیر است و بهانه اش این است که خدا فرموده است : بخورید . [ مصراع دوم اشاره است به آیه 31 سوره اعراف « ای آدمیزادگان ، زیورهای خود را به گاهِ پرستش به خویش برگیرید . هم از نعمت های خدا بخورید و بیاشامید . ولی اسراف مکنید که خداوند اسراف کنندگان را دوست نمی دارد » آیات قرآنی امر به خوردن و بهره مند شدن از نعمت های الهی می کند . ولی به شرطِ عدمِ اسراف و اتلاف نعمت ها . لیکن آن مُفلِس شکمباره تنها به خوردن توجه داشت و به نهی از اسراف وقعی نمی نهاد . ] توضیح بیشتر در مورد مصراع اول در شرح بیت 1375 دفتر اول آمده است :
زین چنین قحطِ سه ساله داد داد / ظِلِ مولانا ابد پاینده باد,ای داد از این قحطی سه ساله . الهی که سایه سرور ما (قاضی) برای همیشه پاینده و جاودان باشد . [ قحط سه ساله می تواند جنبه تمثیلی داشته باشد . یعنی آن مردِ مُفلس مانند قحطی چند ساله همه چیز را نیست و نابود می کند . اگر این وجه را بپذیریم مبالغه ای است در لقمه ربایی و شکمبارگی آن شخص . ( شرح مثنوی ولی محمد اکبرآبادی ، دفتر دوم ، ص 70 و شرح کبیر انقروی ، دفتر دوم ، جزو اول ، ص 220 ) . وجه دیگر آنکه قحطِ سه ساله را به معنی قحطی زدۀ سه ساله بگیریم . ( نثر و شرح مثنوی شریف ، دفتر دوم ، ص 106 ) . در بیت 2270 دفتر اول ، قحطِ ده سال ، کنایه از خشکسالی و قحطِ متوالی و گران است . به هر حال در این بیت ، توصیفی است مبالغه آمیز از شکمبارگی و آزمندیِ آن مُفلس . ]
یا ز زندان تا رود این گاومیش / یا وظیف کُن ز وقفی لقمه ایش,یا این گاومیش از زندان بیرون برود و یا اینکه از محلِ وقف برای او مقرری و مستمری معین شود .
ای ز تو خوش هم ذُکور و هم اِناث / داد کُن اَلمُستغاث ، اَلمُستغاث,ای مولای ما ، مرد و زن همه از وجودِ تو شادمان اند . به فریاد ما برس ای فریاد رس . [ ذکور = مردان / اُناث = زنان / مُستَغاث = شخصی که از وی فریاد رسی می خواهند ، دادرس . ( فرهنگ نفیسی ، ج 5 ، ص 2302 ) ]
سویِ قاضی شد وکیلِ با نمک / گفت با قاضی : شکایت یک به یک,آن وکیلِ وارسته و خوش اخلاق به سوی قاضی رهسپار شد و شکایات زندانیان را یکی یکی برای او نقل کرد . [ برای کلمه بانمک در این بیت معانی مختلفی ذکر شده از آن جمله : خوش اخلاق ( شرح کفافی ، ج 2 ، ص 77 ) . خوشخو ، خوش ظاهر ، مودب و فروتن ( فرهنگ لغات و تعبیرات مثنوی ، دفتر دوم ، ص 53 ) . حق شناس و وفادار ( مثنوی استعلامی ، ج 2 ، ص 209 ) . خوش بیان ( نثر و شرح مثنوی شریف ، دفتر دوم ، ص 106 ) ]
خواند او را قاضی از زندان به پیش / پس تفحّص کرد از اَعیانِ خویش,قاضی ، آن مفلس را به حضور خود فراخواند و از نزدیکان مورد اعتماد خود نیز در بارۀ او تحقیق کرد . [ اَعیان = مردمان بزرگ و شریف و اصیل و پاک نژاد ( فرهنگ نفیسی ، ج 1 ، ص 310 ) در اینجا افرادِ امین و مورد اعتماد خود ]
گشت ثابت پیشِ قاضی آن همه / که نمودند از شکایت آن رَمه,شکایت هایی که زندانیان از آن مرد کرده بودند . تماماََ در حضور قاضی ثابت شد .
گفت قاضی : خیز از زندان برو / سویِ خانۀ مُرده ریگِ خویش شو,قاضی به آن مرد گفت : بلند شو از این زندان خارج شو و به خانۀ کهنه و کم ارزش خود برو . [ مرده ریگ = چیزهایی که از مرده باقی می ماند که به عربی میراث گویند . و به معنی زبون و سقط و کم بها نیز آمده است ]
گفت : خان و مانِ من ، احسانِ توست / همچو کافر جَنّتَم زندانِ توست,مردِ مفلس گفت : خانه و کاشانۀ من احسانِ توست . من همان کافری هستم که بهشتم زندانِ تو است .
گر ز زندانم برانی تو به ردّ / خود بمیرم من ز تقصیری و کدّ,اگر تو مرا از زندان برانی . من حتماََ از تنگدستی و گدایی خواهم مُرد .
همچو ابلیسی که می گفت : ای سلام / رَبّ اَنظِرنی الی یَومِ القِیام,مانند شیطان که می گفت : ای خدا ، مرا تا روزِ قیامت مهلت ده . [ اشاره است به آیه 36 سوره حِجر « ابلیس گفت : پروردگارا مرا تا روزِ رستاخیز مهلت ده »  سلام = سلامتی دهنده ، از نقص و عیب مبرّا . از اسماءالله است ]
کاندرین زندان دنیا من خوشم / تا که دشمن زادگان را می کُشم,زیرا در زندان دنیا من حالی خوش دارم تا اینکه فرزندانِ دشمنم را بکُشم .
هر که او را قوتِ ایمانی بُوَد / وز برایِ زادِ رَه ، نانی بُوَد,هر کس که توشۀ ایمانی داشته باشد و برای توشۀ راه نانی فراهم کند . [ ادامه معنا در بیت بعد ]
می ستانم گه به مکر و گه به ریو / تا برآرند از پشیمانی غریو,گاه با حیله و گاه با نیرنگ از دستشان می ربایم تا از شدّتِ پشیمانی فریاد برآورند . [ ریو = حیله ]
گه به درویشی کنم تهدیدشان / گه به زلف و خال بندم دیدشان,گاه با فقر و تنگدستی بندگان خدا را تهدید می کنم و گاه با زلف و خالِ زیبارویان چشمانشان را می بندم . [ مصراع اول اشاره است به آیه 268 سوره بقره « شیطان وعده دهد شما را به تنگدستی و فرمان دهد به زشتی … » منظور بیت : شیطان گاه با تهدید ، آدمیان را می فریبد و گاه با تطمیع لذّات و خوشی های دنیوی و شهوانی . ]
قوتِ ایمانی در این زندان کم است / و آنکه هست از قصدِ این سگ دَر خم است,توشۀ ایمان در زندان دنیا اندک است و هر کس هم که مایه ای از ایمان دارد مورد تهدید این سگ است . یعنی شیطان درنده خو و مهاجم همواره در حال ربودن ایمان آدمیان است . [ دَرخَم است = در خطر است ، مورد تهدید است ]
از نماز و صَوم و صد بیچارگی / قوتِ ذوق آید ، بَرَد یکبارگی,این شیطان ، محصول ایمان پرستش کنندگان را که از طریق نماز و روزه و صد نوع عبادت و طاعت دیگر به دست می آید . یک مرتبه همه را می رباید و می برد .
اَستَعیذُالله مِن شَیطانِه / قَد هَلَکنا آه مِن طُغیانِه,من از شیطانِ خدا به خدا پناه می برم . به راستی که ما تباه شدیم . آه از سرکشی شیطان . [ آه که ما از سرکشی او هلاک شدیم . ( نثر و شرح مثنوی شریف ، دفتر دوم ، ص 106 ) ]
یک سگ است و ، در هزاران می رود / هر که در وَی رفت ، او او می شود,شیطان به منزلۀ یک سگ است ولی در درون هزاران نفر انسان راه پیدا می کند . و شیطان در وجود هر کس نفوذ کند او شیطان می شود . [ شیطان در هر کس نفوذ کند او را بیگانه و مسخ می سازد و هویت روح او را به رنگ خود درمی آورد و به اصطلاح شیطان زده و یا جن زده می شود . قرآن کریم نیز این روان پریشی و شیطان زدگی را با کلمه تَخَبُّط در آیه 275 سوره بقره بیان فرموده است . ( تَخَبُّط = از خَبط به معنی ضربه شدید ، زدن باعصا . رجوع شود به مفردات راغب ، ص 142 ) ]
هر که سَردت کرد ، می دان کو در اوست / دیو ، پنهان گشته اندر زیرِ پوست,هر کس تو را از اطاعت حق دلسرد کند . بدانکه شیطان در اندرونِ او نفوذ کرده و شیطان در پوست و جلد او پنهان گشته است . [ صورت انسانی دارد و سیرت شیطانی که در شرح بیت قبل گذشت ]
چون نیابد صورت ، آید در خیال / تا کشانَد آن خیالت در وَبال,هر گاه شیطان ، شخصی را برای فریب تو نیابد از راهِ خیال درمی آید تا آن خیالِ شیطانی ترا به گمراهی کشد . [ استاد زرین کوب می نویسد : بنابراین ، ابلیس اصلِ شَر هست . اما شَرّی که منسوب به اوست شَرّ اخلاقی است . شَرّ کیهانی نیست و شرّ کیهانی اگر هست به صانع عالم مربوط است و در مجموع نظام عالم هم خیر است . آنچه به ابلیس مربوط است جز شَرّ اخلاقی که از خودبینی و پندار مایه می گیرد نیست . ( سرِ نی ، ج 1 ، ص 579 تا 580 ) ]
گه خیالِ فُرجه و گاهی دُکان / گه خیالِ علم و گاهی خان و مان,گاهی تو را به خیال گردش و تفریح و گاهی به خیالِ کسب و کار و گاهی نیز به خیالِ علم و گاهی هم به خیال خانه و کاشانه می کشد . [ فُرجه = گشایش ، تفرّج ، سیر و تفریح . ( مرآة المثنوی ، ص 1061 ) ]
هان بگو لاحَول ها اندر زمان / از زبان تنها نَه ، بلک از عینِ جان,بهوش باش و بیدرنگ لاحَولَ ولا قُوَةَ الا بِاللّه ( نیرو و قدرتی نیست مگر خدا را ) را از صمیم جان بگو نه فقط با زبان . [ زیرا تنها ذکر این الفاظ هیچ تأثیری ندارد مگر آنکه قلب نیز مُتذکّر شود . بنابراین دلی که از کمندِ هوی و چَنبرِ ریا رسته باشد می تواند با ذکر این الفاظ ، تأثیراتِ شگرفی بیافریند ]
گفت قاضی : مُفلِسی را وانما / گفت : اینک اهلِ زندانت گوا,قاضی به آن مردِ مفلس گفت : مفلس بودن خود را ثابت کُن . مردِ مفلس در جواب قاضی گفت : اکنون زندانیان گواه اند .
گفت : ایشان مُتّهم باشند چون / می گریزند از تو ، می گریند خون,قاضی گفت : زندانیان موردِ اتهام اند . زیرا از دستِ تو می گریزند و از دستِ تو خون گریه می کنند . [ پس شهادت آنان مسموع نیست . برای اینکه قرض دارند و در شهادت دادن ، خالص و بی غرض نیستند ]
از تو می خواهند هم تا وارهند / زین غَرَض ، باطل گواهی می دهند,زندانیان می خواهند که از دستِ تو نجات پیدا کنند . پس بواسطۀ این غرضی که دارند شهادتشان باطل است .
جمله اهلِ مَحکمه گفتند : ما / هم بر اِفلاس و بر اِدبارش گُوا,همۀ حضّار در مَحکمه گفتند : ما نیز بر تنگدستی و بدبختی این مرد شهادت می دهیم .
هر که را پرسید قاضی حالِ او / گفت : مولا ، دست از این مُفلس بشو,قاضی از هرکس حالِ آن مرد را سوال کرد . جواب داد : ای سرور ، دست از این بینوا بردار .
گفت قاضی کِش بگردانید فاش / گِردِ شهر ، این مُفلس است و بس قَلاش,قاضی گفت : آن مفلس را در ملأ عام ، گِردِ شهر بگردانید و بگویید که این مرد ، بینوا و تهیدست است . ( قَلّاش = در بیت فوق به ضرورتِ شعری بدون تشدید آمده است به معنی بی نام و ننگ ، مفلس ، تهیدست ، کلّاش ، حیله باز ) . [ ابلیس نیز مظهر افلاس و فقدانِ کمال و مراتب معنوی است . او در نزدِ عارفان ، رسوا و بی اعتبار است . ]
کو به کو او را منادی ها زنید / طبلِ اِفلاسش عیان هر جا زنید,محلّه به محلّه برایش جار بزنید و کوسِ تهیدستی اش را آشکارا در همه جا به صدا درآورید . [ منادی زدن = ندا کردن ، امرِ حاکمِ شهر را به وسیله ندا و آوازِ بلند بر مردمان ابلاغ کردن ]
هیچ کس نسیه نفروشد بدو / قرض ندهد هیچ کس او را تَسو,تا هیچ کس به او چیزی نسیه نفروشد و هیچ کس به او پَشیزی قرض ندهد . [ تَسو = چهار جو که به عربی طسوج گویند . در مثنوی غالباََ به معنی چیزِ ناقابل و خرد و حقیر و کوچک و گاهی هم به معنی پَشیز و پولِ خرد و ناقابل آمده است . ( فرهنگ لغات و تعبیرات مثنوی ، ج 3 ، ص 117 ) ]
هر که دعوی آرَدَش اینجا به فن / بیش ، زندانش نخواهم کرد من,زین پس هر کس از او به جهت حیله و تزویرش به مَحکمه شکایت آورد . من دیگر بیش از این او را زندانی نخواهم کرد .
پیشِ من اِفلاسِ او ثابت شده ست / نقد و کالا نیستش چیزی به دست,زیرا تهیدستی وی در نزدِ من به اثبات رسیده و از نقدینه و متاع چیزی ندارد .
آدمی در حبسِ دنیا ز آن بُوَد / تا بُوَد کاِفلاس او ثابت شود,انسان تا وقتی در زندان دنیا می ماند که تهیدستی او به اثبات رسد . [ انسان وقتی که در دنیا حقیقتاََ به مقام فقر رسید و به مرتبۀ اَحرار و رَستگان از قیود مادّی نائل شد در جوار رحمت حق ساکن می شود . ]
مُفلسیِ ابلیس را یزدانِ ما / هم منادی کرد در قرآنِ ما,خداوندِ ما در قرآنِ ما ، افلاس و تهیدستی شیطان را جار زده است . [ خداوند در آیه 2 سوره حج می فرمایند : « و برخی از مردمان از روی نادانی در بارۀ خدا جدال کنند و در پی هر شیطان تهی از کمال روند » . حضرت حق تعالی ، در این آیه شیطان را با کلمه مَرید توصیف می کند . ریشه آن مَرد به معنی سرزمین بلندی است که خالی از هر گونه گیاه باشد و به درختی که از بَر و بار تهی باشد و نیز به نوجوانی که هنوز موی در صورتش نرُسته اَمرَد گویند . دیگر آنکه ابلیس برای بقای خود تا روز رستاخیز از حق تعالی تقاضای فرصت می کند و این خود نشان می دهد که ابلیس مالکیتی در این جهان ندارد بلکه سراپا نیاز و فقر است . ( شرح بیت 630 همین بخش ) ]
کو دَغا و مُفلِس است و بَد سُخُن / هیچ با او شرکت و بازی مکُن,زیرا که شیطان ، نیرنگ باز و تهیدست و بد گفتار است . هرگز با او شریک و همنشین مشو . ( شرح کفافی ، ج 2 ، ص 80 ) . [ دَغا = فریبکار ]
ور کنی او را بهانه آوری / مُفلِس است او ، صَرفه از وَی کی بَری ؟,و اگر با ابلیس داد و ستد و همنشینی کنی و سپس او را بهانه کنی . او تهیدست و فقیر است . کی از به تو سودی خواهد رسید ؟ [ مولانا پس از این افادات و انتقالات مختلف به ادامه حکایت باز می گردد ]
حاضر آوردند چون فتنه فروخت / اُشترِ کُردی که هیزم می فروخت,همینکه آن مفلس ، آتش فتنه را شعله ور ساخت . مردمِ شهر ، شترِ یک نفر کُرد را که هیزم می فروخت حاضر آوردند تا مفلس را روی آن سوار کنند و در شهر بگردانند . [ فروخت در مصراع اول مخففِ افروخت است ]
کُردِ بیچاره بسی فریاد کرد / هم موکّل را به دانگی شاد کرد,آن کُردِ بیچاره بسیار داد و فریاد کرد که شتر مرا از من نگیرید و همان کُرد ، ماموری را که برای گرفتن شتر آمده بود با دادن یک دانگ خوشحال کرد .
اُشترش بُردند از هنگامِ چاشت / تا به شب افغانِ او سودی نداشت,شترِ آن مردِ کُرد را از آغاز روز تا شامگاه گرفتند و بردند و داد و فغان او هیچ سودی نبخشید .
بر شتر بنشست آن قَحطِ گران / صاحبِ اُشتر ، پی اُشتر ، دوان,آن قحطی بی امان ، یعنی مفلس شکمباره ، بر شتر سوار شد و صاحب شتر نیز به دنبال شترِ خود می دوید . [ توضیح بیشتر در شرح بیت 621 همین بخش آمده است ]
سو به سو و کو به کو می تاختند / تا همه شهرش عیان بشناختند,از این سو بدان سو و از این محلّه به آن محلّه شتابان می رفتند تا اینکه مردم شهر تماماََ آن مفلس را آشکارا شناختند .
پیشِ هر حمّام و هر بازار گه / کرد مردم جمله در شکلش نِگه,جلو هر حمام و بازاری که مرکزِ تجمع بود . مردم به شکل و قیافۀ او خوب می نگریستند و نشانه های او را به خاطر می سپردند .
دَه منادی گر ، بلند آوازیان / تُرک و کُرد و رومیان و تازیان,ده نفر جارچی تُرک و کُرد و رومی و عرب که صدایی بسیار بلند داشتند . اینگونه ندا کردند .
مُفلِس است این و ، ندارد هیچ چیز / قَرض ندهد کس مر او را یک پشیز,این مرد تهیدست و بینواست و آهی در بساط ندارد . متوجه باشید ، مبادا به او به اندازه پشیزی قرض دهید . [ ابلیس نیز در واقع مفلس و تهیدست و بینواست و فاقد هر گونه کمال و مراتب معنوی است ]
ظاهر و باطن ندارد حَبّه ای / مُفلِسی ، قلبی ، دَغایی ، دَبّه ای,این شخص که در ظاهر و باطن چیزی ندارد . شخصی مفلس و متقلب و حیله گر و لاف زن است . [ دبّه = ظرفی برای روغن ، لیکن برخی از شارحان مثنوی آن را در اینجا به معنی لاف زن و بی مغز و چاپلوس گرفته اند . ( شرح مثنوی ولی محمد اکبرآبادی ، دفتر دوم ، ص 71 و شرح کبیر انقروی ، دفتر دوم ، جزو اول ، ص 233 ) و برخی نیز دبّه را در اینجا به معنی افزون طلب و طمّاع فرض کرده اند . ( مثنوی استعلامی ، دفتر دوم ، ص 210 و نثر و شرح مثنوی شریف ، دفتر دوم ، ص 107 ) ]
هان و هان با او حریفی کم کنید / چونکه گاو آرد ، گِرِه مُحکَم کنید,جارچی ها ندا دادند که ای مردم ، آگاه باشید و آگاه باشید . با او کمتر معامله کنید و کمتر با او طرف شوید . چنانکه اگر برای شما گاوی آورد ، آن را محکم ببندید . [ گاو آوردن = کنایه از سبک دستی در امرِ دزدی و فریبکاری و حیله سازی است . و این مبتنی بر یک ضرب المثل قدیمی است . « فلان کس اگر تو را گاو آورد . گره محکم کُن تا باز ندزدد » اصل ماجرا این است : دو تن از دوستان روزی بر سرِ مهارت در دزدی با یکدیگر به مجادله برخاستند . هر یک از آن دو مدّعی بود که از دیگری در این امر ، ماهرتر است . سرانجام برای داوری نزدِ دزدی با سابقه تر رفتند . او گفت : هر کس بتواند گاوی نر به شخصی بفروشد و همان روز از او بدزدد . در کارِ دزدی ماهرتر است . یکی از آن دو گفت من می توانم . بیدرنگ رفت و گاوِ خود را به دهقانی فروخت و دهقان آن گاو را به همراهِ گاوِ خودش در یوغ کشید و رهسپار کشتمند شد و دزد با همکاری دوستش به حوالی کِشتمند رفتند و کمین کردند . طبق قرارِ قبلی ، دستیار دزد خود را بر سرِ راهِ دهقان قرار داد و به نقطه ای خیره شد و پیوسته می گفت : العجب ، العجب . دهقانِ ساده دل پنداشت که آن حرامی ، راست می گوید . گاو را یله کرد و بدان سو شتافت تا شگفتی ببیند . ناگهان دزد از کمینگاه برون آمد و گاوِ خویش بُرد . دهقان هر چه نگریست چیزی ندید . پس باز آمد و به آن حرامیِ فریبکار گفت : مگر چه دیده ای که از بامداد عجب عجب می گفتی . حرامی گفت : از این چه عجب تر که تو یوغ بر گردنِ یک گاو نهاده ای و فقط با یک گاو شخم می زنی . همینکه دهقان به پشتِ سر نگاه کرد . دید در کِشتمند تنها یک گاو بیشتر نیست . این بار دهقانِ ساده دل شروع کرد به گفتن : عجب ، عجب ، آن حرامی بدسگال برای خام کردن دوبارۀ او گفت : عمو جان ، حالا فهمیدی چرا من تعجب می کردم . ( شرح کبیر انقروی ، دفتر دوم ، جزو اول ، ص 232 تا 235 ) ]
ور به حکم آرید این پژمرده را / من نخواهم کرد زندان مُرده را,ای مردم اگر شما این پژمُرده و افسردۀ فقر را به محکمه آورید که من در بارۀ او حکم صادر کنم . بدانید که من هیچوقت آدمِ مُرده را زندانی نمی کنم .
خوش دَم است او و ، گلویش بس فراخ / با شِعار نو ، دِثارِ شاخ شاخ,این مفلس دَمی خوش و گفتاری دلنشین دارد و بسیار می خورد . جامۀ زیرینش نو و جامۀ زبرینش کهنه و پاره پاره است . [ چنانکه وصفِ ریاکاران و گدایان حرفه ای همین است . خود را به نداری و بیچارگی می زنند تا دلِ مردمان را نسبت به خود نرم و متأثر سازند و بدین وسیله مال و منالی فراهم آرند . ( شِعار = جامۀ زیرین ، جامه ای که به شَعر (موی بدن ) می چسبد / دِثار = جامه ای که روی لباس زیرین می پوشند شامل چادر و عبا و … ) ]
گر بپوشد بهرِ مَکر ، آن جامه را / عاریه است آن ، تا فریبد عامه را,اگر فرضاََ شخصِ مفلس از روی مکر و نیزنگ ، چنان جامه ای پوشد . یقین بدانید که آن لباس ، عاریتی است و آن را پوشیده تا مردم را فریب دهد . [ استنتاج و بیان نکته : ]
حرفِ حکمت بر زبانِ ناحکیم / حُلّه های عاریت دان ای سلیم ,ای ساده دل ، سخنان حکمت باری که بر زبان شخصِ نابخرد جاری می شود . آن را مانند جامه های فاخری بدان که از خودِ شخص نیست . بلکه عاریتی است .
گر چه دزدی حلّه یی پوشیده است / دستِ او چون گیرد آن ببریده است ؟,اگر یک نفر دزد جامه ای گرانبها و فاخر بر تن کند . چگونه می تواند با دستِ بریده اش دستِ تو را بگیرد . [ به حکمِ شرع ، دستِ سارق بریده می شود . سارق می تواند جامه ای گرانبها بپوشد و خود را آراسته بنمایاند . ولی نمی تواند دستِ تو را بگیرد . زیرا همینکه دستِ بریده اش به دستِ تو بخورد در می یابی که او یک دزد است . همینگونه است حالِ کسانی که حرفِ درویشان حقیقی و عارفان را می دزدند و قلبِ تیرۀ خود را در پشتِ آن سخنان نورانی پنهان می کنند . یقیناََ آنها نمی توانند دستگیر سالکانِ طریقت شوند . زیرا همینکه کار از مرحلۀ حرف و شعار به مرحلۀ عمل می رسد . مشتشان باز می شود . ]
چون شبانه از شتر آمد به زیر / کُرد گفتش : منزلم دور است و دیر,همینکه شب هنگام ، مفلس از شترِ آن مردِ کُرد پایین آمد . کُرد به او گفت : منزل من دور است و اکنون نیز دیر وقت .
بر نشستی اُشترم را از پگاه / جُو رها کردم ، کم از اَخراجِ کاه,از سپیده دَم بر شترم سوار شدی . از جو گذشتم . لااقل بهایِ کاه را به من بده .
گفت تا اکنون چه می کردیم پس ؟ / هوشِ تو کو ؟ نیست اندر خانه کس ؟,مفلس به کُرد گفت : تا کنون ما برای چه می گشتیم ؟ پس هوش و حواست کجاست ؟ آیا در خانه کسی نیست ؟ یعنی عقلت کجاست ؟ این همه مرا گرداندند تا به همه ثابت شود که من بینوا و تنگدستم . حالا تو از من بهای کاه را مطالبه می کنی .
طبلِ اِفلاسم به چرخِ سابعه / رفت و تو نشنیده ای بَد واقعه ؟,کوسِ فقر و تنگدستی من به آسمانِ هفتم هم رسیده است . آیا تو آن رویداد ناگوار را نشنیده ای ؟ [ وجه دیگر : نشنیدن تو عجب حادثه بَدی است . ( شرح کبیر انقروی ، دفتر دوم ، جزو اول ، ص 238 ) ]
گوشِ تو پُر بوده است از طمعِ خام / پس طَمَع کر می کند کُور ای غلام,گوش تو از طمعِ خام و بیهوده پُر بوده است . پس ای جوان ، بدان که طمع ، آدمی را کور و کر می کند .
تا کلوخ و سنگ بشنید این بیان / مفلس است و مفلس است این قَلتَبان,حتی سنگ و کُلوخ هم این سخن را شنید که این تباهکار تهیدست است تهیدست . [ قَلتَبان = بی غیرت ، بی حیثیت ( فرهنگ نفیسی ، ج 4 ، ص 2697 )
تا به شب گفتند و در صاحب شتر / بر نَزَد کو از طَمَع پُر بود پُر,جارچیان این ندا را از بامداد تا شامگاه گفتند . ولی بر صاحبِ شتر هیچگونه اثری ننهاد زیرا که او انباشته از طَمَع بود .
هست بر سَمع و بَصَر مُهرِ خدا / در حُجُب بس صورت است و بس صَدا,بر گوش و چشم آدمی مُهرِ خدا نهاده شده . واِلّا در پسِ حجاب ها و پشتِ پرده ها ، صورت ها و طنین بانگ ها بسیار است . [ مصراع اول اشاره است به آیه 7 سورۀ بقره . « خداوند بر دل و گوش و چشم ایشان مُهر بنهاد و ایشان راست کیفری دردناک » منظور از مصراع دوم ، در پشتِ حجاب های دنیوی و پرده های عالَمِ محسوس ، صورت هایی از تجلّیات لُطفیّه و قَهریّه حضرت حق تعالی و سروش هایی غیبی و الهاماتِ ربانی وجود دارد که برای چشم ها و گوش هایی که در حجاب دنیایی مستور شده اند قابل دیدن و شنیدن نیست . تنها چشم ها و گوش هایی می توانند بر آ واقف شوند که از کمندِ عالَمِ محسوسات رسته باشند . ]
آنچه او خواهد ، رساند آن به چشم / از جمال و از کمال و از کرشم,خداوند هر چه را از جمال و کمال و ناز بخواهد . همان را به چشم می رساند . [  کَرَشم = مخفف کرشمه به معنی ناز و غمزه و اشاره به چشم و ابرو . و در اصطلاحِ صوفیان عبارت است از تجلّی جلالی حضرت حق تعالی . ( فرهنگ لغات و اصطلاحات و تعبیرات عرفانی ، ص 389 ) . توضیح بیشتر در شرح بیت 1796 دفتر اول آمده است ]
و آنچه او خواهد رساند آن به گوش / از سماع و از بشارت ، وز خروش,خداوند از سماع و بشارت و وجد و حال ها هر چه بخواهد به گوشِ جان می رساند . [ سماع = شرح بیت 1347 دفتر اول /  بشارت = ظاهراََ به مکاشفۀ روحی سالکان و عارفان اشارت دارد که گاه به گاه در رویا آشکار می شود . زیرا از حضرتِ پیامبر (ص) نقل شده که فرمود : رویای شایسته (صادقه) یکی از چهل و شش قسمت نبوّت است و فرمود : از بشارت دهنده ها چیزی بجز رویای شایسته باقی نمانده است . که مردِ صالح آن را می بیند یا برای وی می بینند . ( مقدمۀ ابن خلدون ، ج 2 ، ص 992 ) ]
کون پُر چاره ست و هیچت چاره نی / تا که نگشاید خدایت روزنی,عالَم هستی سراسر پُر است از درمان و راهِ علاج . اما تو هیچگونه چاره ای نداری مگر آنکه حق تعالی دریچه ای به روی تو بگشاید .
گر چه تو هستی کنون غافل از آن / وقتِ حاجت حق کُند آن را عیان,اگر چه تو اکنون نسبت به آن چاره ها و راهِ حل ها غافلی . ولی به هنگام ضرورت ، حق تعالی آن چاره ها را برای تو نمایان می کند .
گفت پیغمبر که یزدانِ مجید / از پیِ هر درد ، درمان آفرید,چنانکه پیامبر (ص) فرموده است : خداوند بزرگ برای هر درد ، درمانی پدید آورده است . [ اشاره است به حدیث « حق تعالی دردی پدید نیاورد مگر آنکه درمانی برای آن فراهم ساخته » و حدیثِ دیگر « برای هر دردی درمانی هست . پس هرگاه در مان با درد برخورد کند . دردمند به اذن خدا از درد می رهد » ( احادیث مثنوی ، ص 47 ) ]
لیک ز آن درمان نبینی رنگ و بو / بهرِ دردِ خویش بی فرمانِ او,درست است که خداوند برای هر دردی ، درمانی آفریده ، ولی بدونِ اذن و فرمان او ، تو نمی توانی حتی رنگ و بوی آن را دریابی . [ در ابیات اخیر گفته شد که درمان حقیقی دردهای بشری ، تجلّی جمال و عشق الهی است . ( شرح مثنوی معنوی مولوی ، دفتر دوم ، ص 667 ) . پس بر نیروی عقل و فکرت خود غرّه مشو . ]
چشم را ای چاره جو در لامکان / هین بِنه چون چشمِ کُشته سویِ جان,ای که به دنبال چاره و درمانی ، بهوش باش که چشمانت را به سویِ لامکان متوجه کنی . چنانکه چشمانِ مُرده به سوی جان کشیده می شود . [ مصراع دوم اشاره دارد به روایتی از حضرت پیامبر (ص) . « هرگاه روح از جسم بازستانده شود . چشم در پی آن رود » ( احادیث مثنوی ، ص 48 ) . پس همانطور که مُرده به دنبالِ جانش نگران می شود تو نیز به جانب لامکان چشم بدوز و چاره و درمان دردِ خود را از آنجا طلب کُن . ]
این جهان از بی جهت پیدا شده ست / که ز بی جایی ، جهان را جا شده ست,این دنیا از عالم لامکان که هیچ جهت و سمتی ندارد پدید آمده است . زیرا که عالمِ لامکان از بی جایی ، برای این عالمِ محسوس جا و مکان شده است . [ عالم صورت قائم است بر عالمِ معنا . در واقع عالمِ معنا ، خزانۀ عالمِ صورت است و مثالِ اعلای آن . ]
باز گرد از هست ، سویِ نیستی / طالبِ رَبّی و ربّانیستی,ای سالکِ چاره جو ، اگر واقعاََ طالب پروردگاری و حقیقتاََ فردی ربّانی و خداپرست هستی . از وجودِ مجازی خود بازگرد و به سوی وجودِ حقیقی رهسپار شو . [ نیستی در اینجا به معنی عدمِ وجود نیست . بلکه به معنی وجودِ غیرِ مادّی و بی تعیّن است که بر ذاتِ حضرتِ احدیت اطلاق می شود . توضیح بیشتر در شرح بیت 602 دفتر اول و 3093 دفتر اول و 3201 دفتر اول آمده است ]
جایِ دَخل است این عَدَم ، از وَی مَرَم / جایِ خرج است این وجودِ بیش و کم,این عدم ( وجودِ حقیقی و بی قید و تعیّن ) سود و محصول به بار می آورد . پس ، از آن مگریز . ولی این وجود ( وجودِ مجازی و موهومِ عالم کثرت ) که همواره در حالِ کاست و فزود است ، جای خرج است . یعنی سرمایه های آن رو به نابودی می رود . در حالی که عالم معنا ، همواره پایدار و باقی است . [ زیرا عالم معنا و جهانِ برین ، وجود حقیقی دارد و وجود حقیقی به فنا نمی رود . در حالی که وجودِ مجازی رهسپار دیار فنا می شود . ]
کارگاهِ صُنع حق ، چون نیستی است / پس برونِ کارگه بی قیمتی است,از آنرو که نیستی ، کارگاهِ آفرینش الهی است . پس هر کس از این کارگاه بیرون باشد هیچگونه ارزشی ندارد . [ نیستی در این بیت می تواند معادل فنای عارفانه نیز باشد . یعنی از وجودِ موهومِ خود نیست شدن و از منزل من و مایی رهسپار گشتن . توضیح بیشتر در شرح ابیات 2477 و 2478 دفتر اول آمده است . ]
یاد دِه ما را سخن های دقیق / که تو را رحم آورد آن ، ای رفیق,در اینجا مولانا به درگاه حق تضرّع می کند و می گوید : ای دوست ، آن سخنان دقیق و موشکاف را به ما بیاموز . که آن سخنان تو را نسبت به ما مهربانتر سازد . [ اکثر شارحین مثنوی ، این خطاب را متوجه حضرت احدیت دانسته اند . بنابراین ، مناجات مولانا با حضرت حق است . برخی نیز این خطاب را متوجه نَفسِ سالکۀ عارفه مولانا می دانند . ( شرح مثنوی معنوی شاه داعی ، ج 1 ، دفتر دوم ، ص 476 ) ]
هم دعا از تو ، اجابت هم ز تو / ایمنی از تو ، مَهابت هم ز تو,خداوندا ، هم دعا از جانبِ تو است و هم اجابتِ آن ، امان از جانبِ تو است و بیم و ترس نیز همینطور . [ خوف و رجا همه از ناحیه حق تعالی است ]
گر خطا گفتیم ، اصلاحش تو کُن / مُصلِحی تو ، ای تو سلطانِ سُخُن,خداوندا ، اگر ما سخنی به خطا گفتیم تو آن را اصلاح کن . زیرا که تو ای سلطانِ سخن ، واقعاََ اصلاح کننده ای . [ سلطان می تواند در این بیت هم به معنی برهان آید و هم غالب و فرمانروا . ( شرح کبیر انقروی ، دفتر دوم ، جزو اول ، ص 244 ) ]
کیمیا داری که تبدیلش کنی / گر چه جویِ خون بُوَد ، نیلش کُنی,خداوندا ، تو چنان کیمیایی داری که می توانی خطا را به ضدِ خود ، دگر سازی . اگر آن خطا در مثل جویِ خون هم که باشد . تو قادری که آن را به رود نیل مبدّل کنی . [ کیمیا = شرح بیت 516 دفتر اول / نیل = رودی است جاری در سرزمین مصر و بلادِ مجاور . و یکی از طویل ترین رودهای عالم . از آنجا که این رود در زندگی مردمِ اطراف بستر خود ( خصوصاََ کشور مصر ) تأثیر شایانی داشته و از نظر مذهبی مورد توجه مردم بوده و خدایانی برایش قائل بوده اند . ( مقتبس از اعلام (معین) ، ج 6 ، ص  2172 تا 2173 ) از اینرو مظهر پاکی و عظمت است . بنابراین خطاهای ما که همانند خون ، نجس و ناپاک است . با مشیّت و رحمت الهی به نیکی های بس فراوان دگر می شود و حق تعالی سیّات ما را به حسنات تبدیل می کند . چنانکه در آیه 70 سورۀ فرقان بدین امر تصریح شده است . ]
این چنین میناگری ها کارِ توست / این چنین اکسیرها اسرارِ توست,چنین آفرینش های ظریفی ، کارِ توست و این مادّه های شگفت انگیز که جوهر اشیاء و موجودات را به نحو احسن تغییر می دهد از اسرار توست . [ میناگری = نقاشی و تزیین فلزاتِ مختلف از قبیلِ طلا و نقره و مس بوسیلۀ رنگ های لعابدار مخصوص که در حرارتِ بسیار زیاد ، پخته و ثابت شود . در این بیت به معنی ظرافت در آفرینش است / اکسیر = جوهری گدازنده که ماهیت اجسام را تغییر می دهد و کاملتر می سازد . مثلا جیوه را نقره و مس را طلا می سازد . در اصطلاح صوفیه ، حقیقت ولایت حضرت حق تعالی که ماهیتِ آدمیان را تغییر می دهد .  توضیح بیشتر در شرح بیت 516 دفتر اول آمده است ]
آب را و خاک را بر هم زدی / ز آب و گِل ، نقشِ تنِ آدم زدی,خداوندا ، تو آب و خاک را در هم آمیختی و از آب و گل ، انسان را بیافریدی . [ خداوند در آیات 2 سوره انعام و 12 سوره اعراف و 12 سوره مومنون و … خلقت آدمی از آب و خاک در هم آمیخته بیان فرموده است ]
نسبتش دادی و ، جُفت و خال و عم / با هزار اندیشه و ، شادی و غم,برای آدمی ، پیوند خویشاوندی برقرار ساختی و همسر و دایی و عمو به او بخشیدی همراه با هزاران اندیشه و شادی و اندوه . [ خال = دایی ]
بارِ بعضی را رهایی داده ای / زین غم و شادی جدایی داده ای,و نیز برخی از بندگانت را به مرتبۀ آزادگی رساندی و از غم و شادی دورشان داشتی . [ همان عارفانی که از کمندِ محسوسات رسته اند و یکسره مجذوبِ عالم معنا شده اند ]
بُرده ای از خویش و پیوند و سرشت / کرده ای در چشمِ او هر خوب ، زشت,آنان را از خویشتن و بستگان و طبیعتشان بُرده ای یعنی خلاصشان کرده ای . و چیز خوب و زیبا را در نظر آنان زشت و ناپسند جلوه داده ای . به عبارت دیگر از دایره محسوسات ، فارغ و آزادشان کرده ای .
هر چه محسوس است او رد می کند / و آنچه ناپیداست ، مُسنَد می کند,چنین بنده عارفی ، هر چیز محسوس و مقیّد به عالم مادّه را پس می زند و به عالم غیب تکیه می کند .
عشق او پیدا و ، معشوقش نهان / یار ، بیرون ، فتنۀ او در جهان,چنین بنده ای ، عشق و دوستی اش آشکار و معشوقش پنهان است . به همین مناسبت حضرت معشوق ، در خارج از این عالَمِ محسوسات است ولی ابتلای به عشق او در همین دنیاست . ( شرح کفافی ، ج 2 ، ص 84 ) .
این رها کُن ، عشق هایِ صورتی / نیست بر صورت ، نَه بر رویِ سِتی,این پندارهای یاوه را که خیال کنی بر صورت های عَرَضی و محسوس نیز می توان عشق ورزید . رها کن ، زیرا که حتی در عشق های صوری و ظاهری نیز ، عشق به صورت و ظاهر معشوق تعلق نمی گیرد . بلکه جان و روان معشوق است که موجد عشق و شیفتگی می شود . [ سِتی = مطلق زن ، بی بی ، بانو ، مخفف یا سیّدتی / سَتی = به زن با شرم و حیا اطلاق شود ] وجه دیگر معنی : عشق های صوری و ظاهری را رها کن که حتی در عشق های صوری و ظاهری نیز عشق به ظاهرِ معشوق تعلق نمی گیرد . بلکه بر جان و روان او تعلق می گیرد . ( شرح مثنوی ولی محمد اکبرآبادی ، دفتر دوم ، ص 75 ) .
آنچه معشوق است ، صورت نیست آن / خواه عشق این جهان ، خواه آن جهان,آنچه بدان عشق می ورزند . صورت نیست . خواه عشق این جهانی باشد و خواه عشق آن جهانی . [ مصراع دوم یعنی خواه عاشق ، شهوت پرستی باشد که چیزی جز صورتِ ظاهر را نمی نگرد و خواه عارفی باشد که صورتِ ظاهر به مثابۀ آیینه ای که حقیقت در آن منعکس می شود . در نظر دارد . ( مقدمۀ رومی و تفسیر مثنوی معنوی ، ص 354 ) ] منظور بیت : هر چه را که زیبا می شمری و بدان عشق می ورزی . آن معشوق هر چند مخلوق باشد . باز عشق تو متوجه معشوق حقیقی است . زیرا هر زیبایی و جمال ، پرتوی است از جمالِ مطلق .
آنچه بر صورت تو عاشق گشته ای / چون برون شد جان ، چرایش هشته ای ؟,اگر تو واقعاََ بر صورت و ظاهرِ عشق می ورزی . چرا وقتی که جان از آن کالبد مفارقت می جوید دیگر بدان توجه نمی کنی ؟ [ توضیح بیشتر در شرح ابیات 3267 تا 3271 دفتر اول ]
صورتش برجاست این سیری ز چیست ؟ / عاشقا ، واجو که معشوقِ تو کیست ؟,وقتی که روح از کالبد معشوق تو بیرون می رود . کالبدش بر جای خود می ماند . پس چرا از آن دل زده و سیر می شوی ؟ پس ای عاشق با کسبِ معرفت تلاش کن تا بدانی که معشوق حقیقی تو چه کسی است . [ این بیت و بیتِ قبل بر سبیل مثال آمد . تا اثبات کند که هر عشق در واقع متوجه معشوقِ حقیقی است . گرچه بر مخلوق تعلق گیرد ]
آنچه محسوس است ، اگر معشوقه است ؟ / عاشقستی هر که او را حِس هست,اگر همین کالبد محسوس ، معشوقِ عاشق باشد . پس هر صاحبِ حسّی باید عاشق او باشد . ( شرح کفافی ، ج 2 ، ص 84 ) . [ وجه دیگر مصراع دوم : پس باید تو نسبت به هر صاحبِ حسّی عشق بورزی و عاشق شوی . ( شرح کبیر انقروی ، دفتر دوم ، جزو اول ، ص 247 ) . ] منظور بیت : اگر قرار بود صورتِ ظاهری هر زن ، منشأ عشق و جاذبه در عاشق شود . پس هر کس که آن زن را ببیند باید عاشق او شود در حالی که چنین نیست . چنانکه مثلا ممکن است مردی عاشقِ زنی شود که آن زن در نظر دیگر مردان هیچ جاذبه ای نداشته باشد .
چون وفا آن عشق افزون می کند / کی وفا صورت دگرگون می کند,این بیت را نیز می توان به چند وجه معنی کرد : _ وقتی عشق حقیقی سبب افزایش وفایِ عاشق باشد . صورت ، چگونه می تواند وفا را دگرگون سازد . یعنی صورت نمی تواند وفای عاشق را نسبت به معشوق تغییر دهد . _ از آنرو که «وفا» موجبِ فزونی عشق می شود . چگونه می تواند صورت را دگرگون کند . ( شرح کبیر انقروی ، دفتر دوم ، جزو اول ، ص 248 تا 249 ) . _ طبیعت عشق این است که بر وفای عاشق بیفزاید . پس وفا چگونه صورتِ دیگری اختیار می کند . ( شرح مثنوی ولی محمد اکبرآبادی ، دفتر دوم ، ص 77 ) . _  از آنجا که وفا موجبِ فزونی عشق می شود . پس صورت نمی تواند وفاداری عاشق را دگرگون کند . ( مثنوی استعلامی ، ج 2 ، ص 212 ) . بنابراین مولانا نشان داده است که اگر معشوق ، صورتِ محسوس باشد . واقعیتِ صِرفی که جسم در لحظه مرگ ، روح را ترک می کند برای عاشق تفاوتی نخواهد داشت و زیرا وفا ، میوه عشق است . پس چرا عشّاق به مجردِ اینکه حیات از صورتی که آنان عاشق شده بودند جدا می شود . تغییر می یابند ؟ علّتش این باید باشد که آنان به چیزی علاوه بر خودِ صورت عشق می ورزند . ( مقدمه رومی و تفسیر مثنوی معنوی ، ص 354 )
پرتوِ خورشید بر دیوار تافت / تابشِ عاریتی دیوار یافت,برای مثال ، پرتو خورشید روی دیوار می تابد و دیوار از آن پرتو ، روشنی عاریتی پیدا می کند . [ همانطور که پرتو دیوار از ذاتِ خودِ دیوار نیست . حُسن و جمالِ معشوقانِ صوری نیز از صورت و هیأت ظاهرشان نیست . بلکه از جانِ لطیف و روحِ مجردِ آنان است . در مثال فوق ، منظور از خورشید ، جان و مراد از پرتو آن ، جمال و زیبایی جان ، و منظور از دیوار ، صورتِ جسمانی معشوق است که زیبایی آن فانی نیست بلکه متعلق به روح و جان اوست . ( مثنوی استعلامی ، ج 2 ، ص 212 ) . این بیت از حیث مضمون مشابه ابیات 3262 تا 3264 دفتر اول است ]
بر کُلوخی دل چه بندی ای سلیم ؟ / واطلب اصلی که تابَد او مُقیم,ای ساده دل برای چه به کُلوخی دل می بندی و به آن عشق می ورزی ؟ اصلی را طلب کُن که او همواره بر اجسام و صور می تابد و در مظاهر ، ظاهر می شود . [ به قالبِ ظاهری موجودات عشق نورز . بلکه به جانِ لطیفی که موجبِ زیبایی جسم شده عشق بورز . ]
ای که تو هم عاشقی بر عقلِ خویش / خویش بر صورت پرستان دیده بیش,مولانا پس از نقدِ مَشربِ صورت پرستان و حس گرایان ، کلام را متوجه کسانی می کند که بر عقلِ جزیی و مصلحت اندیش خود غرّه شده و بدان می بالند و می گوید : ای کسی که بر عقلِ خود عشق می ورزی و خود را برتر از صورت پرستان می دانی . [ ادامه معنا در بیت بعد ]
پرتوِ عقل است آن بر حِسِ تو / عاریت می دان ذَهَب بر مِسِ تو,پرتو عقل کُل است که بر حسِّ او نور افشانده و تو باید آن را مانند طلایی بدانی که روی مس می کشند و آن را زراندود می کنند . [ ادراکات جزیی و استدلالاتِ نظری ما که از طریقِ داده های حواس صورت می گیرد در واقع پرتوی است از خورشید عقلِ کُل . ] توضیح بیشتر در بارۀ عقل و انواع آن در شرح ابیات 1109 دفتر اول و 1899 دفتر اول آمده است .
چون زراندود است خوبی در بشر / ورنه چون شد شاهدِ تو پیره خر,زیبایی و جمال در انسان نیز مانند فلزی زراندود شده است . اگر چنین نیست پس چرا محبوب و دلبر تو مانند یک الاغ پیر و نفرت انگیز می شود ؟ [ حال آدمی نیز همین سان است تا وقتی که پرتوِ جان بر تاریکخانۀ کالبدش می تابد نشاط و خرمی و جمال در آن مشهود می شود . همینکه جان از کالبد مفارقت می جوید . آن را به مُرداری زشت و کریه مبدّل می سازد و همگان از او می رَمند حتی کسانی که عُمری او را عزیز می داشتند . توضیح بیشتر در شرح ابیات 3267 تا 3272 دفتر اول آمده است .
چون فرشته بود ، همچون دیو شد / کآن ملاحت اَندرو عاریّه شد,محبوب و معشوق تو ابتدا مانند فرشته ، زیبا و دلرباست ولی همینکه جان از آن مفارقت کرد مانند دیوی زشت و منفور می گردد . زیرا که حُسن و جمال آن محبوب ، موقتی و عاریتی است .
اندک اندک می ستاند آن جمال / اندک اندک خشک می گردد نهال,حق تعالی ، زیبایی و آب و رنگ انسان را کم کم از او می گیرد چنانکه نهال به آرامی می خشکد .
رَو نُعَمّرهُ نُنَکّسهُ بخوان / دل طلب کُن ، دل منه بر استخوان,برو آیه 68 سوره یاسین را بخوان که می فرماید : « هر کس را عمری دراز دهیم خلقت او را واژگونه سازیم ( او را ناتوان و در هم شکسته کنیم ) آیا نمی اندیشید » طالبِ دل باش ای که اهلِ صورتی ، بر استخوان دل مبند . یعنی در طلبِ زیبایی و جمالِ ظاهری مباش و طالب حُسن و لطافتِ روح باش .
کآن جمالِ دل جمالِ باقی است / دو لَبَش از آبِ حَیوان ، ساقی است,زیرا زیبایی دل ، جاودانه است و دو لَبِ او آب حیات را به او می نوشاند و سیراب می کند . [ در برخی نسخه ها به جای «دو لَبَش» دولتش آمده که با این ملاحظه معنی آن می شود . دولتِ آن جمال ، ساقی آبِ حیات است . ]
خود همو آب است و ، هم ساقی و ، مست / هر سه یک شد چون طلسمِ تو شکست ,خودِ او هم آب است و هم ساقی و هم مست ، همینکه طلسمِ انانیّت و وجودِ موهوم تو شکسته شد . همۀ آن سه ، یکی می شود . ( توضیح بیشتر در شرح ابیات 689 دفتر اول و 2472 دفتر اول آمده است ) . بایزید گفت : هم شراب خواره ام و هم شراب و هم ساقی .
آن یکی را تو ندانی از قیاس / بندگی کُن ، ژاژ کم خا ناشناس,تو حقیقتِ وحدتِ وجود را نمی توانی از طریق قیاس و استدلالِ نظری دریابی . پس ای که بویی از معرفت نبرده ای . به طاعت و بندگی سرگرم شو و کمتر یاوه گویی کن . [ ژاژخائیدن = یاوه گویی ، سخنان بیهوده گفتن / قیاس = شرح بیت 2136 دفتر اول ]
معنیِ تو صورت است و عاریت / بر مناسب شادی و بر قافیت,پیش از این دیدیم که حضرت مولانا ، مشرب عاشقان محسوسات و عاشقانِ معقولات را مورد نقد قرار داد و هر دو را شیفتۀ فرع معرفی کرد نه اصل . اینک در خطاب به عاشقانِ علومِ نظری و عقلی می فرماید : چیزی را که تو معنا می پنداری در واقع چیزی جز صورتِ عاریتی نیست . تو به چیزهای به ظاهر آراسته و منسجم دل خوش کرده ای . [ همانطور که هر کلامِ قافیه دار و آمیخته به زیورهای لفظی نمی تواند الزاماََ معنی خوب و متناسبی افاده کند . حُسن و جمالِ ظاهری نیز پدید آورنده جان و معنا نیست . بلکه جان و روان است که کالبد را زیبا می سازد . لیکن شخصِ ظاهربین ، تنها به قالب ها و کالبدهای ظاهری عشق می ورزد و از جان و روحِ لطیف غافل است . اهلِ قیل و قال نیز همینگونه اند . آنها نیز مجادلاتِ کلامی را و قیاس های نظری خود را ، جوهرِ حقیقت می پندارند . در حالی که اینها چیزی جز ظواهر نیست . درست مانند قافیه در شعری است که آراستگی دارد ولی معنا ندارد . ]
معنی آن باشد که بستاند تو را / بی نیاز از نقش گرداند تو را,معنای حقیقی آن است که تو را از خود بگیرد . یعنی من و مایی و خودبینی را از تو باز ستاند و تو را از نقش و صورت و تعیّن های موهوم بی نیاز کند . [ تو را به منبع جمال برساند نه به مظاهرِ جمال ]
معنی آن نَبوَد که کور و کر کند / مرد را بر نقش ، عاشق تر کند,در واقع معنا آن نیست که انسان را کور و ناشنوا سازد و او را بر نقشِ ظاهر شیفته تر کند . [ پس هر کس به حقیقتِ ، شرح صدر یابد از صورت پرستی درگذرد ]
کور را قسمت ، خیالِ غم فزاست / بهرۀ چشم ، این خیالاتِ فَناست,قسمت و نصیبِ نابینا ، خیالاتی است که اندوه می افزاید . ولی قسمتِ چشم ( یا شخصِ دیده ور و بینا ) خیالاتی است که از فنای ذات مُنبعث شده باشد . ( شرح کفافی ، ج 2 ، ص 86 ) . [ وقتی که عارفِ صاحب دل ، به مظاهر حق می نگرد . حضرتِ حق را در پسِ هر مظهری می یابد . وجودِ خود را موهوم و مجازی می بیند و چون حق تعالی را به اقتضای اسمِ مُفنی ، فانی کننده همۀ موجودات و فنا را مقدمۀ وصالِ خود به وجودِ باقی حق می یابد . این خیالاتِ خوش ، اندوه او را در این ظلمتکدۀ غریب می زداید و شادمان اش می سازد . حال آنکه کورانِ باطنی از فنای وجودِ موهوم خود بیمناک و اندوه زده اند . ( مقتبس از شرح مثنوی ولی محمد اکبرآبادی ، دفتر دوم ، ص 82 ) ]
حرفِ قرآن را ضَریران ، معدن اند / خر نبینند و ، به پالان بر زنند,کوردلان ، تنها الفاظ و حروفِ قرآن را حفظ می کنند و معدنِ کلماتِ قرآنی می شوند . مَثَلِ آنان مَثَلِ کسانی است که خر را نمی بینند و در نتیجه پالانش را می زنند . [ مصراع دوم اشاره است به ضرب المثلِ دستش به خر نمی رسد ، پالانش را می زند . ( امثال و حکم ، ج 2 ، ص 809 ) . همانطور که حافظانِ کوردل ، تنها صورتِ قرآن کریم را حفظ می کنند و از معانیِ قاهر آن بی خبرند . انسان های صورت پرست نیز با آنکه حاملِ روح لطیف هستند . ولی از آن غافل اند و فقط به تیمارِ تن مشغول اند ] . ضَریر = کور و نابینا .
چون تو بینایی ، پیِ خَر رَو که جَست / چند پالان دوزی ، ای پالان پرست,تو که چشم داری ، دنبال خَر بُرو که گریخته است . ای پالان پرست ، تا کی می خواهی پالان بدوزی ؟ [ پالان دوز در اینجا کنایه از اهلِ کلام و جَدل است . معنا در قیدِ الفاظ نمی ماند . پس باید به دنبال معنا رفت و به الفاظ دل خوش نکرد . ]
خر چو هست ، آید یقین پالان تو را / کم نگردد نان ، چو باشد جان تو را,چون که خَر داشته باشی . حتماََ پالان نیز پیدا خواهی کرد . چنانکه اگر جان داشته باشی نان هم از تو بُریده نخواهد شد .
پشتِ خَر دُکّان و مال و مَکسَبست / دُرِ قلبت ، مایۀ صد قالَبست,پشتِ خَر ، محلِ دکّان و سرمایه و سود است . ولی قلب مروارید گونۀ تو همانند سرمایه صد جسم است . [ تعریفی است نسبت به کسانی که قرآن کریم را وسیلۀ تجارت و مَکسب خود می کنند و از حفظ کلمات ، آخوری برای دنیای خود می سازند و حقایق آن را در نمی یابند و تنها حافظِ صورتِ قرآن اند و نه محافظ حدود و حریم و حقیقتِ آن . منظور بیت متوجه کسانی است که می خواهند حقیقت را با آرایش های لفظی حاصل کنند . مَکسَب = کسب ]
خر برهنه برنشین ای بوالفُضول / خر برهنه نَه که راکب شد رسول ؟,ای یاوه گو ، روی خرِ بدونِ پالان بنشین . مگر حضرت رسول (ص) نبود که روی الاغِ برهنه سوار می شد ؟ یعنی جوهرِ حقیقت را بدونِ قیل و قال دریاب .
اَلنّبی قَد رَکِبَ مَعروریا / وَالنّبیُ قِیلَ سافَر ماشیا,پیامبر (ص) بر خرِ برهنه و بدون پالان سوار می شد . و نیز گفته اند که آن حضرت که آن حضرت با پای پیاده می رفت . [ اشاره است به حدیثِ « از جابربن سَمرَه ، نقل شده که گفت : برای پیامبر اسبی برهنه آوردند . آن حضرت که از تشیع جنازه ابنِ دَحداح باز می گشت سوار بر آن شد و ما به دنبال او » ( احادیث مثنوی ، ص 48 ) ]
شد خَرِ نفسِ تو ، بر میخیش بند / چند بگریزد ز کار و بار چند ؟,تا قبل از این بیت ، معنا به خر و صورت به پالان تشبیه شده بود . ولی از اینجا به بعد طبق روالِ متداول در متونِ عرفانی ، نَفسِ امّاره به خر تشبیه می شود . چنانکه حضرت مولانا می فرماید : نَفسِ امّاره تو که به مثابۀ خر است ، از فرمانِ خدای تعالی گریخته ، افسارش را به میخی ببند . تا کی این حیوان از بارِ تکلیف و طاعتِ حق می گریزد ؟ [ شد = رفت ]
بارِ صبر و شُکرِ او را بُردنی است / خواه در صد سال و ، خواهی سی و بیست,سرانجام این خرِ نَفس باید بارِ صبر و شکر را بر دوش کشد . خواه در صد سال آن را بر دوش کشد و خواه در بیست یا سی سال .
هیچ وازِر ، وِزرِ غیری برنداشت / هیچ کس نَدرود تا چیزی نکاشت,برای مثال ، هیچ حمل کننده ای ، بارِ دیگری را حمل نمی کند و هیچ کس تا چیزی نکارد نمی تواند محصولی برداشت کند . [ وازِر = بردارندۀ بارِ گران و گناه / وِزر = بار گران و گناه . مصراع اول اشاره دارد به آیه 15 سورۀ اِسراء « … و هیچکس بارِ کِردارِ دیگری را بر دوش نکشد و ما تا رسولی نفرستیم هرگز کسی را کیفر نکنیم » ]
طَمعِ خام است آن ، مخور خام ای پسر / خام خوردن علّت آرد در بشر,چیزی نکاشتن و در آن طَمَع داشتن ، طَمَعِ خام است . ای پسر معنوی ، خام مخور که خام خوردن باعث بیماری و مرض می شود . [ طمعِ خام و بی اساس داشتن ، روح و شخصیت را از اعتدال خارج می کند . ]
کآن فلانی یافت گنجی ناگهان / من همان خواهم مَه کار و مَه دکان,یا به تعبیر دیگر ، طمع خام این است که مثلا بگویی : همان گونه که فلان کس بطورِ ناگهانی گنجی یافت . من نیز همان گنج را بدون کار و کسب به دست می آورم . [ مَه = حرف نهی است به معنی نه ]
کارِ بَخت است آن و آن هم نادر است / کسب باید کرد تا تن قادر است,اینکه ناگهان گنجی برای کسی پیدا می شود . کارِ شانس و اقبال است و این مورد نیز بسیار اندک پیش می آید . ولی تا وقتی که جسم توان دارد باید کار کرد .
کسب کردن گنج را مانع کی است ؟ / پا مکش از کار ، آن خود در پی است,کار و تلاش کی می تواند از به دست آوردن گنج مانع شود ؟ هرگز از کار کردن خودداری مکن که پیدا شدن گنج بستگی به کار کردن دارد . [ چنانکه حق تعالی در آیه 39 سوره نجم می فرماید : « و نیست برای آدمی مگر آنچه کوشد » ]
تا نگردی تو گرفتارِ اگر / که : اگر این کردمی یا آن دگر,تا مبادا دچارِ گفتن «اگر» شوی و بگویی اگر این کار را می کردم و یا آن کار را می کردم . فلان نتیجه حاصل می آمد .
کز اگر گفتن رسولِ با وِفاق / منع کرد و گفت : آن هست از نِفاق,زیرا پیامبرِ سازگار و مهربان ، مردم را از «اگر گفتن» بازداشته و فرموده است : اگر گفتن ، نشانه دورویی است . [ اشاره است به حدیث « باز می دارم شما را از گفتن «اگر» زیرا «اگر گفتن» کار شیطان را هموار می سازد » و در حدیثی دیگر آمده « مومنِ استوار ایمان در نزدِ خدا نکوتر و پسندیده تر از مومنِ سست ایمان است . در هر کارِ نکو ، بر عملی تلاش کن که تو را سود رساند و از خدا یاری خواه و ناتوانی نشان مده . پس هر گاه زیانی تو را رسید مگو : اگر من کارِ دیگری می کردم . چنین و چنان می شد . بلکه بگو : آن زیان از تقدیر خدا پدید آمد و خدا هر چه خواهد کند . و «اگر گفتن» راهِ شیطان است » ( احادیث مثنوی ، ص 49 ) ]
کآن مُنافق در اگر گفتن بِمُرد / وز اگر گفتن بجز حسرت نَبُرد,زیرا آن منافق هم در حالِ گفتنِ اگر اگر بود که مُرد . و از «اگر اگر گفتن» هیچ سودی حاصل نیامد جز حسرت و افسوس .
از صحابه خواجه ایی بیمار شد / واندر آن بیماریَش چُون تار شد,از اصحابِ حضرت رسول الله (ص) ، بزرگی بیمار شد و به سبب بیماری ، بسیار نحیف و لاغر شد .
مصطفی آمد عیادت سویِ او / چون همه لطف و کرم بُد خویِ او,حضرت مصطفی (ص) به عیادت آن بیمار رفت . زیرا خوی و عادت او سراسر مهربانی و بزرگواری بود .
در عیادت رفتن تو فایده ست / فایدۀ آن باز با تو عایده ست,در رفتن به عیادت بیمار فایده وجود دارد و آن فایده به خودت باز می گردد .
فایدۀ اوّل که آن شخصِ علیل / بوک قطبی باشد و ، شاهِ جلیل,فایدۀ اوّل این است که شاید آن شخصِ بیمار ، قطبی و یا شاهِ بزرگی باشد .
ور نباشد قطب ، یارِ رَه بُوَد / شَه نباشد ، فارِسِ اِسپَه بُوَد,و اگر فرضاََ آن بیمار قطب هم که نباشد . دستِ کم رفیقِ طریق که هست . و اگر شاه نباشد ، سوارِ سپاه که هست .
پس صِلۀ یارانِ رَه لازم شمار / هر که باشد ، گر پیاده ، گر سوار,پس باید پیوند و رفت و آمد را لازم شماری . این همراه هرکس که هست باشد . چه پیاده و چه سواره . یعنی خویِ آدمی باید چنان باشد که فقط با بزرگان رابطه برقرار نکند . بلکه فرودستانِ جامعه را نیز دلجویی کند . [ صِله = پیوند ]
ور عدو باشد ، همین احسان نکوست / که به احسان بس عدو گشته است دوست,تازه اگر بیمار ، دشمن هم که باشد . احسان در حقِ او خوب و بجاست . زیرا بسیاری از دشمنان بوسیله احسان و نیکی به دوست تبدیل می شوند . [ هیچ سلاحی نیرومندتر از سلاحِ دوستی و محبت نیست . از محبت خارها گل می شود . ]
ور نگردد دوست ، کینش کم شود / زآنکه احسان ، کینه را مَرهَم شود,و اگر فرضاََ آن دشمن ، دوستِ آدمی نشود . دستِ کم از دشمنی و کینه اش کاسته می گردد . زیرا نیکی و احسان ، داروی دشمنی ها است .
بس فواید هست غیرِ این ولیک  / از درازی خایفم ، ای یارِ نیک,در عیادت بیمار ، فواید بیشمارِ دیگری نیز هست . ولی ای یارِ نیکو ، من از طولانی شدن کلام می ترسم .
حاصل این آمد که یارِ جمع باش / همچو بُتگر از حَجَر یاری تراش,حاصل کلام اینست که یارِ جمع باش . یعنی با جمعیّتِ دوستان نشست و برخاست کن . و مانند بت تراش برای خودت دوستی بتراش . [ اگر سالک در امرِ سلوک همراهِ سالکان دیگر باشد . در کارِ سلوک موفق تر خواهد بود تا آنکه منفرداََ حرکت کند . مصراع دوم در ضرورت دوستِ حقیقی یافتن است . ]
زآنکه انبوهی و جمعِ کاروان / رَه زنان را بشکند پشت و سِنان,زیرا کثرت کاروان و اجتماعِ آنان ، پشت و نیزۀ حرامیان را می شکند .
چون دو چشمِ دل نداری ای عَنود / که نمی دانی تو هیزم را ز عُود,ای ستیزه گر ، تا وقتی که تو دو چشمِ دل نداری . نمی توانی هیزم را از عود تمییز دهی .
چونکه گنجی هست در عالَم ، مَرَنج / هیچ ویران را مدان خالی ز گنج,تا وقتی که در این جهان ، گنج وجود دارد . آزرده خاطر مباش . و هیچ ویرانه ای را خالی از گنج تصور مکن .
قصدِ هر درویش می کُن از گزاف / چون نشان یابی به جِد می کُن طواف,به هر درویشِ تهی دستی بسیار خدمت کن . همینکه نشانه ای در او دیدی با سعی و تلاشِ تمام دورش بگرد .
چون تو را آن چشمِ باطن بین نبود / گنج می پندار اندر هر وجود,وقتی که چشمِ باطن بین نداری . پس چنان پندار که در هر وجودی گنجی نهفته است . [ سه بیت اخیر بیانی است از ضرورتِ یافتن راهنمای لایق در امرِ سلوک . پس می گوید برای یافتن چنین شخصی دست از تلاش مدار و نومید هم مشو . تا اینکه بالاخره با عنایت الهی او را خواهی یافت . ]
آمد از حق سویِ موسی این عتاب / کاِی طلوعِ ماه دیده تو ز جیب,از بارگاهِ الهی به حضرت موسی (ع) این خطابِ پُر عتاب در رسید که : ای کسی که زایش ماه را از گریبانِ خود دیده ای . [ اشاره است به معجزه یدِ بیضا ] _ طبق قاعدۀ اماله ، باید « عتاب » را به صورت « عِتیب » خواند تا قافیه مناسب آید . اماله = شرح بیت 669 دفتر اول . 
مُشرِقت کردم ز نورِ ایزدی / من حقم ، رنجور گشتم ، نآمدی,من با نور الهی ، تو را تابان کردم . منم حق ، بیمار شدم ، به عیادت من نیامدی . [ مصراع دوم اشاره است به حدیثی که در شرح بیت 1738 همین دفتر آمده است ]
گفت : سبحانا تو پاکی از زبان / این چه رمزست ؟ این بکن یارب بیان,حضرت موسی (ع) عرضه داشت : ای خداوندِ پاک از هر گونه نقصان و کاستی ، تو از هر زیان و گزندی منزّهی ، این چه رازی است ؟ این راز را بیان بفرما .
باز فرمودش که در رنجوریّم / چُون نپرسیدی تو از رویِ کرَم ؟,حضرت حق تعالی دوباره به موسی فرمود : در ایّامِ بیماری من چرا از رویِ کرَم و جوانمردی به عیادت من نیامدی و حال مرا نپرسیدی ؟
گفت : یارب نیست نقصانی تو را / عقل گم شد ، این سخن را بَرگُشا,حضرت موسی عرضه داشت : پروردگارا ، نتو کاستی و نقصانی نداری و عقلم در این خصوص سرگشته و حیران شده . پس خدایا معنی و مقصود از این کلام را بیان بفرما .
گفت : آری بندۀ خاصِ گُزین / گشت رنجور ، او مَنَم ، نیکو ببین,خداوند فرمود : بله ، یکی از بندگان خاص و برگزیدۀ من بیمار شده . او در حقیقت منم . این نکته دقیق را خوب بنگر .
هست معذوریش ، معذوریِ من / هست رنجوریش ، رنجوریِ من,معذور بودن او ، در واقع ، معذور بودن من است و بیماری او نیز بیماری من .
هر که خواهد همنشینیِ خدا / تا نشیند در حضورِ اولیا,هر کس می خواهد با خدا همنشینی کند . باید با اولیاء الله همنشینی کند . [ توضیح در شرح بیت 1538 دفتر اول ]
از حضورِ اولیاء گر بِسکُلی  / تو هلاکی ز آنکه جزو بی کُلی,اگر تو از محضر اولیاء الله ، جدا شوی و از مصاحبت ایشان ببُری ، قطعاََ هلاک خواهی شد . زیرا که تو جزو فاقدِ کُلّی . [ بِسکُلی = جدا شوی ، بریده شوی ]
هر که را دیو از کریمان وا بَرَد / بی کسش یابد ، سرش را او خَورَد,هر کس را که شیطان از محضرِ بزرگانِ حق دور سازد . او را تنها گیر می آورد و سَرش را می خورد .
یک بَدَست از جمع رفتن یک زمان / مکرِ شیطان باشد ، این نیکو بدان,اگر در یک آن به اندازۀ یک وجب از اولیاء الله دور شوی . نیک بدان که این اَمر ، از نیرنگ شیطان سرچشمه گرفته است . [ ابیات اخیر بر لزومِ داشتن پیرِ راهنماست / بَدَست = وجب ، فاصله سرِ انگشت کوچک تا سرِ انگشت شصت وقتی که پنجه کاملا باز شود . ]
این عیادت از برای این صِله ست / وین صِله از صد محبّت حامله ست,این عیادت و احوالپرسی از بیمار ، بخاطر پیوند روحی و معنوی است . و این پیوند و اتصال معنوی ، حاملِ صد نوع محبّت و دوستی است . یعنی این پیوند ، محبّت ها را بسیار می افزاید .
در عیادت شد رسولِ بی ندید / آن صحابی را به حالِ نَزع دید,حضرت رسول اکرم (ص) که واقعاََ بی همتا و نظیر است به عیادت یارِ خود رفت و او را در حال جان دادن دید . [ ندید = همتا ، نظیر و مانند ]
چون شوی دور از حضورِ اولیا / در حقیقت گشته یی دور از خدا,زیرا اگر تو از حضور اولیاء الله دور شوی . در حقیقت از حضرتِ حق دور شده ای . [ زیرا ولی در حق فانی است ]
چون نتیجۀ هَجرِ همراهان غم است / کی فراقِ رویِ شاهان زآن کم است ؟,از آنرو که نتیجه جدایی از همراهان و یاران اندوه و غم است . آیا جدایی از شاهان طریقت و سلوک حقیقت از این بی اهمیت تر است ؟
سایۀ شاهان طلب هر دَم شتاب / تا شوی ز آن سایه بهتر ز آفتاب,هر آن با شتاب تمام ، سایۀ شاهان را طلب کُن تا به وسیله آن سایه از آفتاب عالمتاب نیز درخشان تر شوی . یعنی با نورِ معنوی اولیاء الله که سایۀ حق تعالی هستند نورانی می شوی . ( توضیح بیشتر در شرح بیت 425 دفتر اوّل آمده است )
گر سفر داری ، بدین نیّت برو / ور حَضَر باشد ، از این غافل مشو,اگر خیال سفر کردن داری با همین نیّت برو ، و اگر در حَضَر هستی از این نکته غافل مشو . [ اگر به سیر و سیاحت می پردازی به این نیّت راهی شو تا با اولیاء الله دیدار کنی و اگر هم در حَضَری و در موطنت متوطّنی ، باز این مطلب را فراموش نکن که باید به حضور مردان حق برسی تا روحت همیشه زنده و شاد بماند ]
باغبانی چون نظر در باغ کرد / دید چون دُزدان به باغِ خود سه مرد,یک باغبان وقتی به باغِ خود نگاه کرد . دید سه نفر مرد مانند دزدان در باغ هستند .
یک فقیه و ، یک شریف و ، صُوفئی / هر یکی شوخی ، بُدی لایُوفئی,آن سه نفر عبارت بودند ا ز یک فقیه و یک شریف ( سیّد ) و یک صوفی ، این سه تن گستاخ و پیمان شکن بودند . [ لایوفی = وفا نمی کند ، در اینجا بصورت وصفی بکار آمده است . یعنی بی وفا و پیمان شکن ]
گفت : با اینها مرا صد حجت است / لیک جمع اند و ، جماعت قوّت است,باغبان پیشِ خود گفت : من برای برخورد و مقابله با این ها صد گونه حجت و دلیل دارم . ولی اِشکالِ کار در اینجاست که این ها جمعی مُتُشکلّ اند .
بر نیایم یک تنه با سه نفر / پس بِبُرّمشان نُخُست از همدگر,به تنهایی نمی توانم از پسِ اینان برآیم . از اینرو باید این سه نفر را از یکدیگر جدا کنم .
هر یکی را زآن دگر تنها کنم / چونکه تنها شد ، سِبالش بَر کنَم,هر یکی از اینان را از دیگری جدا می کنم و چون تنها شد سبیلِ او را می کنَم .
حیله کرد و ، کرد صوفی را به راه / تا کند یارانش را با او تباه,باغبان نیرنگی بکار بست و صوفی را به راهی روانه کرد تا نظرِ رفقا را نسبت به او تیره و تباه سازد .
گفت صوفی را : برو سویِ وِثاق / یک گلیم آور برایِ این رِفاق,به صوفی گفت : برو به اتاق و برای این دوستانت یک گلیم بردار و بیاور . [ وِثاق = خانه ، اتاق ، حجره / رِفاق = دوستان ، رفیقان ]
رفت صوفی ، گفت خلوت با دو یار : / تو فقیهی ، این شریفِ نامدار,وقتی که صوفی به دنبالِ گلیم رفت ، باغبان از غیبت صوفی استفاده کرد و به آن دو نفر گفت : تو یک فقیهی و این هم یک سیّدِ نام آور .
ما به فتوایِ تو نانی می خوریم / ما به پَرّ دانشِ تو می پَریم,باغبان به فقیه گفت : ما به برکتِ فتواهای دُرستِ تو نان می خوریم . یعنی زندگی خود را به آسودگی سپری می کنیم . و ما به وسیلۀ پَر و بالِ دانشِ تو پرواز می کنیم .
وین دگر شه زاده و ، سلطانِ ماست / سَیّدست از خاندانِ مصطفاست,و این یکی نیز که شاهزاده و پادشاه ماست . سیّدی از خاندان حضرت مصطفی (ص) است .
کیست این صوفی ، شکم خوارِ خسیس / تا بُوَد چون شما شاهانِ جلیس ؟,این صوفی شکم پَرستِ فرومایه کیست که با شما شاهانِ حقیقی همنشینی کند ؟
چون بیآید ، مَر وَرا پنبه کُنید / هفته یی بر باغ و ، داغِ من زنید,همینکه صوفی اینجا آمد ، بگیرید و آنقدر بزنیدش که مانند پنبه شود . آن وقت به پاداشِ این کار ، یک هفته در باغ و بوستانِ من خوش گردش کنید .
باغ چه بوَد ؟ جانِ من ، آنِ شماست / ای شما بوده مرا چون چَشمِ راست,باغ چه ارزشی دارد ؟ جانم از آنِ شماست ، ای شمایی که برای من مانند چشمِ راست عزیز و ارزشمند هستید .
وسوسه کرد و مر ایشان را فریفت / آه از یاران نمی باید شِکیفت,باغبان نیرنگ بکار گرفت و آنقدر وسوسه کرد که آن دو ( فقیه و سیّد ) را فریب داد . آه که نباید و نشاید جدایی از دوستان را صبر کرد .
چون به ره کردند صوفی را و رفت / خصم شد اندر پَیَش با چوبِ زَفت,همینکه فقیه و سیّد ، صوفی را راهی کردند و از خود جدا نمودند . دشمن ( باغبان ) چوبی ستبر بر گرفت و به دنبال صوفی رفت .
گفت : ای سگ ، صوفئی باشد که تیز / اندر آیی باغِ ما تو از ستیز ؟,باغبان به صوفی گفت : ای سگ ، آیا تصوّف همین است که بی اجازه و از روی گستاخی به باغِ ما وارد شوی ؟ [ تیز = بی باک ]
این جُنَیدَت ره نمود و بایزید / از کدامین شیخ و پیرت این رسید ؟,این راه را جُنید به تو نشان داده و یا ابایزید ؟ این عادت زشت از کدام شیخ و پیرِ طریقت به تو رسیده است . [ شرح حال بایزید بسطامی در بیت 927 و شرح حال جُنید بغدادی در بیت 926 همین دفتر آمده است ]
کوفت صوفی را ، چو تنها یافتش / نیم کُشتش کرد و ، سر بشکافتش,باغبان همینکه صوفی را تنها دید . او را سخت کوبید ، بطوری که او را نیمه جان کرد . و سَر و کلّه اش را شکست . [ بینش خود بینانه و کثرت گرایانه نیز به تفرقه و انفصال میان افراد و پیروان ادیان و نهایتاََ تباهی آنها می انجامد ]
گفت صوفی ، آنِ من بگذشت ، لیک / ای رفیقان ، پاسِ خود دارید نیک,صوفی در آن حالِ زار به خود گفت : نوبتِ من که گذشت ، ولی ای دوستان ، خوب مواظبِ خود باشید .
مر مرا اغیار دانستید ، هان / نیستم اغیارتر زین قَلتَبان,شما واقعاََ مرا بیگانه پنداشتید ، ولی من هر که باشم ، بیگانه تر از این دیّوث نیستم . [ قَلتَبان = دیّوث ، بی حمیّت ]
آنچه من خوردم شما را خوردنی است / وین چنین شربت جزای هر دنی است,این کتکی که من خوردم ، شما نیز حتماََ خواهید خورد . و اینگونه شربت ، پاداشِ هر فرومایه ای است .
این جهان کوه است و گفت و گویِ تو / از صَدا هم باز آید سویِ تو,این جهان ، همانند کوه است و گفتگوی تو در آن ، بر اثرِ طنین و انعکاسِ صوت به سویِ خودت بازمی گردد . [ بیت 215 دفتر اوّل نظیر این بیت است / ابیات 152 و 153 همین دفتر در بیان این مطلب است . ]
چون ز صوفی گشت فارغ باغبان / یک بهانه کرد ز آن پس جنسِ آن,همینکه باغبان خیالش از جانبِ صوفی راحت شد . بهانه دیگری از همان نوع تراشید .
کِای شریفِ من ، برو سویِ وِثاق / که ز بهرِ چاشت پُختم من رُقاق,باغبان گفت : ای سیّدِ بزرگوارم ، برو به طرفِ اتاق که من برای چاشت ، قدری نانِ نازک پخته ام . [ رُقاق = نان نازک ]
بر درِ خانه بگو قیماز را / تا بیار آن رقاق و قاز را,برو درِ خانه به نوکرم قیماز بگو تا آن نان نازک و مرغابی را بیاورد . [ استاد زرین کوب معتقد است که کلمۀ قیماز و نظایر آن که در مثنوی به کرّات آمده از جمله نام هایی مشهور و متداول در بین عامۀ مردم بوده است . ( سرّ نی ، ج 1 ، ص 212 ) ]
چون به ره کردش ، بگفت : ای تیزبین / تو فقیهی ، ظاهرست این و یقین,باغبان همینکه سیّد را راهی کرد به فقیه گفت : ای آدم موشکاف و باریک بین ، این مسلّم واضح است که تو یک فقیهی .
او شریفی می کند دعویّ سَرد / مادرِ او را که می داند که کرد ؟,او ( سیّد ) که ادّعای نامعقولی می کند . کسی چه می داند که چه آدمی با مادرِ او آمیزش کرده است ؟
بر زن و بر فعلِ زن دل می نهید ؟ / عقلِ ناقص و آنگهانی اعتماد ؟,آیا شما بر زن و کردار زن دل می نهید ؟ آیا می توان به عقلِ ناقص اعتبار کرد ؟ [ «اعتماد» را باید طبق قاعده اماله به صورت «اِعتمید» تا با «می نهید» قافیه شود . شرح بیت 669 دفتر اوّل ]
خویشتن را بر علیّ و ، بر نَبی / بسته است و در زمانه بس غَبی,بسیاری از ابلهان در روزگار ما ، خود را به حضرت علی (ع) و پیامبر (ص) نسبت می دهند . [ غبی = گول ، کم داشتن ، کم فهم ( فرهنگ نفیسی ، ج 4 ، ص 2451 ) ]
هر که باشد از زنا و زانیان / این بَرَد ظن در حقِ ربّانیان,هر کسی که زنازاده و زناکار باشد . در حقانیت مردان الهی گمان بَد خواهد بُرد .
هر که برگردد سَرش از چرخ ها / همچو خود گردنده بیند خانه را,برای مثال ، هر کسی دورِ خودش بچرخد ، سرش گیج می رود . او در این حال گمان می کند که خانه نیز همچون او می چرخد . [ در بیت 2364 دفتر اوّل نیز این مثال به شکلی دیگر آمده است . ]
آنچه گفت آن باغبانِ بوالفُضول / حالِ او بُد ، دُور از اولادِ رسول,هر چه آن باغبان یاوه گو در باره فرزندان رسول الله گفت . در واقع وصف الحالِ خودش بود . یعنی آن یاوه گویی ها لایق خودِ او بود . [ بوالفضول = نادانی که خود را دانا نماید . کنایه از یاوه گو . ( فرهنگ لغات و تعبیرات مثنوی ، ج 2 ، ص 165 ) ]
گر نبودی او نتیجۀ مُرتَدان / کی چنین گفتی برایِ خاندان ؟,اگر آن باغبان از نسلِ مرتدان و از نوادۀ دین برگشتگان نبود . چگونه ممکن بود که در حقِ خاندان پیامبر (ص) چنین یاوه هایی بر زبان راند ؟
خواند افسون ها ، شنید آن را فقیه / در پَیَش رفت آن ستمکارِ سفیه,آن باغبان ، به قدری سخنان نیرنگ آمیز به گوش فقیه خواند که او نیز آن حرف ها را باور کرد . آنگاه باغبانِ ستمکار و نابِخرد به دنبالِ سیّد روان شد .
گفت : ای خر ، اندرین باغت که خواند ؟ / دزدی از پیغمبرت میراث ماند ؟,باغبان به سیّد گفت : ای الاغ ، چه کسی تو را به این باغ دعوت کرد ؟ آیا دزدی و سرقت ، میراثی است که از رسول الله برای تو مانده است ؟
شیر را بچّه همی مانَد بدو / تو به پیغمبر به چه مانی ، بگو,برای مثال ، بچّۀ شیر به خودِ شیر شباهت دارد . بگو ببینم تو به پیامبر چه شباهتی داری ؟
با شریف آن کرد مردِ مُلتَجی / که کُند با آلِ یاسین خارجی ,آن مردی که به حیله و نیرنگ پناه بره بود ( باغبان ) با سیّد ، آن کرد که خوارج با خاندان پیامبر (ص) کردند . [ آلِ یاسین = خاندان مطهّرِ حضرت رسول اکرم (ص) و پیروان ایشان را گویند . آلِ یاسین در آیه 130 سورۀ صافات آمده است . « سلامُ علی آلِ یاسین » ابن عباس گوید : آلِ یاسین یعنی آلِ محمِد (ص) و یاسین یکی از نام های پیامبر (ص) است . از سلیم بن قیس روایت است که گفت از علی (ع) شنیدم که می گفت : پیامبر خدا یاسین است و ما آلِ او هستیم . ( دایرة المعارف تشیّع ، ج 1 ، ص 228 ) . خارجی = کسی که پیرو آیین و مرام خوارج باشد . و خوارج گروهی از یاران امام علی (ع) بودند که نسبت به قبولِ حکمیّت از سوی ایشان در جنگِ صفّین اعتراض کردند و از جناح آن حضرت خارج شدند و به صورت یک گروه مخالف و سرسخت در مقابلِ او ایستادند و جنگ نهروان را به راه انداختند . دشمنی خوارج با خاندان امام علی (ع) از مسائلِ بارز و تاریخی است . ]
تا چه کین دارند دایم دیو و غول / چون یَزید و شِمر با آلِ رسول,کینه ای که شیطان و غول بیابانی و امثالِ یزید و شمر در حق اولادِ پیامبر داشتند . او نیز همان کینه را داشت و انتقام گرفت . ( نثر و شرح مثنوی شریف ، دفتر دوم ، ص 268 ) [ شمر بن ذی الجوشن ، از روسای هوازن ، در واقعه صفّین در لشکر علی (ع) حضور داشت . سپس در کوفه اقامت کرد و به روایت حدیث پرداخت . در واقعه کربلا شرکت جُست و در شمار قاتلان حضرت امام حسین (ع) در آمد و عاقبت در قیام مختار کشته شد . وی مظهر شقاوت و قساوت است . ]
شد شریف از زخمِ آن ظالم خراب / با فقیه او گفت : من جَستم از آب,حالِ سیّد از ضربات آن ستمکار وخیم شد و در همان وضع پیشِ خود گفت : ای فقیه ، من که از آی پَریدم و گرفتار آن نشدم .
پای دار اکنون که ماندی فَرد و کم / چون دُهُل شو ، زخم می خور بر شکم,اینک پایداری کُن که یکّه و تنها مانده ای . تو همانند طبل شو و ضربات را بر شکم تحمّل کُن .
گر شریف و لایق و همدم نِیَم / از چنین ظالم تو را من کم نِیَم,اگر چه من سیّد و سزاوار و مصاحب نیستم . ولی از این ستمگر نیز برای تو کمتر نیستم .
شد ازو فارغ ، بیآمد کی فقیه / چه فقیهی ؟ ای تو ننگِ هر سفیه,همینکه باغبان خیالش از جانبِ سیّد راحت شد به سراغ فقیه آمد و گفت : آهای فقیه ، تو چه فقیهی هستی ؟ ای که مایۀ ننگ و عارِ هر نادانی هستی .
فتوی ات این است ای بُبریده دست / کاندر آیی و ، نگویی امر هست ؟,دستت بریده باد ، آیا فتوای تو همین است که واردِ باغ شوی و سؤالی نکنی که آیا اجازه ای در کار است یا نیست .
این چنین رُخصت بخواندی در وسیط ؟ / یا بُدَه ست این مسئله اندر مُحیط ؟,آیا چنین رخصتی را در کتابِ وسیط خوانده ای ؟ یا این مسئله در کتابِ محیط بوده است ؟ ( رخصت = شرح بیت 1797 همین دفتر ) [ وسیط = یکی از کتاب های مهمِ فقهیِ امام محمد غزالی است . عده ای از علماء بر این کتاب شرح نوشته اند / محیط = ممکن است که منظور از آن المحیط باشد که از شاگردش محمد بن یحیی نیشابوری می باشد . کتاب مزبور شرحی است بر الوسیطِ غزالی در شانزده مجلّد ، البته دانشمند دیگری به نام نجم الدین احمد بن علی بن الرّفعه نیز کتابی به نام البحرالمحیط دارد که شرحی بر الوسیطِ غزالی است . ( غزالی نامه ، ص 268 ) و همچنین شمس الائمه محمد بن ابی بکر سرخسی ، از ائمّه حنفی ، کتابی به نام محیط در فقه دارد . ( نثر و شرح مثنوی شریف ، دفتر دوم ، ص 275 ) ]
گفت : حق استت ، بزن دستت رسید / این سزایِ آنکه از یاران بُرید,فقیه به باغبان گفت : این حرفِ تو واقعاََ حق است . بزن که اکنون غلبه با تو است . ( شرح کفافی ، ج 2 ، ص 225 ) اینست سزای کسی که از یاران خود جدا شود .
ماه روزه گشت در عهدِ عُمَر / بر سرِ کوهی دویدند آن نَفَر,در دوران عمر ماه رمضان فرا رسیده بود و مردم با شتاب تمام بر کوهی بالا آمدند و گرد هم جمع شدند .
تا هلال روزه را گیرند فال / آن یکی گفت : ای عُمَر ، اینک هلال,تا رویت ماه رمضان را به فال نیک بگیرند . یکی از میان آن جمع به عمر گفت : اکنون هلال ماه نمایان شده است .
چون عُمَر بر آسمان ، مَه را ندید / گفت : کین مَه از خیالِ تو دمید,وقتی که عمر به پهنه آسمان درنگریست . هلال ماه را ندید . به آن شخص کفت : این هلال که می گویی زادۀ خیالِ تو است . در آسمان هلالی دیده نمی شود .
ورنه من بیناترم اَفلاک را / جون نمی بینم هِلالِ پاک را ؟,والّا من در دیدن افلاک و ستارگان از تو بسی بیناترم . چه سان ممکن است هلال پاک و روشن را من نبینم .
گفت : تَر کن دست بر ابرو بمال / آنگهان تو بر نگر سویِ هِلال,عمر برای اینکه او را بطور عینی متوجه خیالات یاوه اش کند گفت : دستت را تَر کن و بر ابروانت بکش و سپس دوباره به هلالی که دیده ای بنگر .
چون که او تر کرد ابرو ، مَه ندید / گفت : ای شه ، نیست مَه ، شد ناپدید,همین که آن شخص دستِ تَرِ خود را بر ابروانش کشید . دیگر هلال ماه را ندید . از اینرو به عمر گفت : ای پادشاه ، هلال ماه ناپدید شده است . [ حضرت مولانا طبق شیوه پسندیده خود از این حکایت ساده ، استنتاج های عرفانی و روانشناسی می کند ]
گفت : آری ، مویِ ابرو شد کمان / سویِ تو افکند تیری از گُمان,عمر گفت : آری موی ابرویت مانند کمانی شده بود و تیری از خیال بر کمانِ گُمان نهاده و به سوی تو پرانده بود .
چون که مویی کژ شد ، او را راه زد / تا به دعوی ، لافِ دیدِ ماه زد,همین که تارِ مویی کج شد او را دچار گمراهی کرد تا بدانجا که به یاوه مدعی شد که ماه را دیده است . [ از بیت بعدی استنتاج از حکایت آغاز می شود ]
مویِ کژ چون پردۀ گردون بُوَد / چون همه اجزات کژ شد چون دید ؟,وقتی که یک تارِ موی کج مانند پرده و حجابی روی چرخ سپهر کشیده شد . پس اگر همه اعضاء و اجزای وجودت کج شود ، چه می شود ؟
راست کُن اجزات را از راستان / سَر مَکش ای راست رُو ، ز آن آستان,ای مغرور فریفته ، به واسطه وجود راستان یعنی صالحان و نیکان اجزای کجت را راست و مستقیم کن . ای که راست می روی ، مبادا که از آستان آن راستان و نیکان روی برگردانی .
هم ترازو را ترازو راست کرد / هم ترازو را ترازو کاست کرد,برای مثال ، هرگاه ترازویی صحیح و سالم باشد . ترازوهای نامیزان و خراب را بوسیله آن میزان می کنند . ولی هرگاه ترازویی خراب و ناسالم باشد ، هر ترازویی را که به وسیله آن بخواهند میزان کنند . آن نیز خراب و نامیزان می شود . [ ترازوی سالم و خراب در اینجا تمثیلی است از انسان کامل و انسان ناقص ، هرگاه راهبر آدمیان ، انسان کامل باشد . به مقصود می رسد ولی اگر راهبر ، انسان ناقص باشد گمراه می گردد ]
هر که با ناراستان هَمسَنگ شد / در کمی افتاد و ، عقلش دَنگ شد,هر که با مردم ناراست و تبه کار ، مصاحب و دمساز شود و خود را با آنان تطبیق دهد . مسلماََ چنین کسی همیشه در حال تنزل و کاستی است و عقلش تباه می گردد و حیران و مدهوش می ماند . [ همسنگ = هم وزنی ، همتایی ، در اینجا مصاحب است . دَنگ = احمق ، بیهوش ]
رُو اَشدّاهُ عَلَی الکُفّار باش / خاک بر دلداریِ اغیار پاش,برو و نسبت به کافران سخت و با صلابت باش و بر سرِ عشق و دوستیِ نامحرمانِ بدنهاد خاک بپاش . یعنی برای عشق و دوستی آنان ارزشی قائل مشو و از آنان روی برتاب . [ مصراع اول ، اشاره است به آیه 29 سوره فتح . « محمد فرستاده خداست و آنان که با وی اند . بر کافران سختگیر و با خود شفیق و مهربانند … »
بر سرِ اغیار چون شمشیر باش / هین مکُن روباه بازی ، شیر باش,نسبت به نامحرمان و تبه کاران همانند شمشیر ، قاطع و بُران باش . ای سالک آگاه باش که مبدا حیله گری کنی و به مکر و تملق و چاپلوسی روی آوری . بلکه باید مانند شیر ، دلیر باشی و متکی بر سعی و جهد خود .
تا ز غیرت از تو یاران نسکُلَند / ز آنکه آن خاران ، عدوِ این گُلَند,تا اینکه یاران شما از سرِ غیرت از شما پیوند وصال را نبرند . زیرا این تبه کاران بسان خارهایی هستند که با گُل های باطراوت دشمنی می ورزند . [ اغیار که به منزله خار طبیعت اند ، با یاران که گُلِ باغ حقیقت اند دشمنی دارند . ( شرح کبیر انقروی ، دفتر دوم ، ص 62 ) . سکُلیدن = پاره کردن و بریدن ]
آتش اندر زن به گُرگان چون سپند / ز آنکه آن گُرگان عدوِ یوسفند,گرگ ها به آتش کِش درست مانند اسپندی که درون آتش می ریزی . زیرا که آن گرگ ها دشمنان یوسف اند . [ مراد از یوسفان ، سالکان صالح اند که دارای باطنی جمیل اند و مراد از گرگان ، اشخاص تبه کار و بدنهادند که سینه ای پُر کینه و دلی پُر عداوت دارند ]
جانِ بابا گویدت ابلیس هین / تا به دَم بفرییدت دیوِ لعین,ای سالک طریقت ، به هوش باش که شیطان برای فریب تو ، خود را مانند پدری مهربان و شفیق نشان می دهد و به تو «جان بابا» خطاب می کند . این شیطان ملعون می خواهد با سخنان افسون کنندۀ خود تو را فریب دهد .
این چنین تلبیس با بابات کرد / آدمی را این سیه رُخ ، مات کرد,شیطان ملعون ، اینگونه پدرت ( حضرت آدم ) را فریب داد و این شیطان روسیاهِ رسوا ، اینگونه او را مات کرد . [ دو بیت فوق اشاره دارد به آیه 20 سوره اعراف . « آنگاه شیطان آدم و حوا را به وسوسه بفریفت تا زشتی های پوشیده آنان پدیدار گردد و به دروغ گفت : خدا شمار را از این درخت باز نداشت جز برای آنکه مبادا دو فرشته شوید یا عمر جاودان یابید » [ سیه رخ = هم می تواند به معنی چهره سیاه باشد و هم می تواند اشاره به یکی از مهره های شطرنج با رنگ سیاه باشد ]
بر سرِ شطرنج چُست است این غراب / تو مَبین بازی به چشمِ نیم خواب,این کلاغِ سیاه یعنی شیطان ملعون ، هنگام بازی شطرنج ، چالاک و سریع است و فوق العاده مهارت دارد . مبادا به چشم خواب آلوده با او بر سرِ شطرنج بنشینی که فوراََ مات می کند . [ وجهِ دیگر : شیطان ، با تو بر سرِ شطرنج زندگی می نشیند و چشمانش را مانند چشم کلاغانِ سیاه ، خمارآلود و نیم خواب نشان می دهد . تو خیال می کنی که او خسته و حواس پرت است و از او غافل می شوی و با دقت به حرکت مهره ها نگاه نمی کنی در حالیکه او شطرنج بازِ قهاری است و تو را با حرکاتی حساب شده مات می کند . ولی وجه اول معقول تر می باشد . غراب = کلاغ سیاه ، زاغ ]
ز آنکه فرزین بندها داند بسی / که بگیرد در گلویت چون خَسی,زیرا که شیطان ، حیله ها و نیرنگ های بسیاری می داند که همانند خاری راهِ گلویت را ناگهان می گیرد . [ فرزین = مهره ای است در شطرنج که امروزه به آن وزیر می گویند . فرزین بند ، شگردی است در بازی شطرنج که اهلش از آن اطلاع دارند . در کتب قدیم تعریف آن چنین آمده است : « فرزین بند ، آن است که فرزین (وزیر) به تقویت پیاده ای که پسِ او باشد . مهرۀ حریف را پیش آمدن ندهد چرا که اگر مهره حریف ، پیاده کُشد ، فرزین انتقام او خواهد گرفت » . لیکن در این بیت به معنی حیله و خدعه آمده است . ]
در گلو مانَد ، خَسِ او سال ها / چیست آن خَس ؟ مِهرِ جاه و مال ها,خس و خاشاک این شیطانِ ملعون ، سالها در راهِ گلویت می ماند . این کدام خس است ؟ این خس ، همانا حب به مقام و ثروت است . [ امام محمد غزالی ، در احیاءالعلوم گوید : که اصلِ جاه ، شهرت طلبی است و آن امری نکوهیده است و بلکه امر ستوده ، خمول و گمنامی است و مرحوم علامه محمد مهدی نراقی در تعریف جاه گوید : حقیقت جاه ، تسخیر قلوبِ مردم است و حبِ جاه حتی از جبِ مال قوی تر است و ای بسا شخص ، مال را فدای جاه کند ]
مال ، خَس باشد ، چو هست ای بی ثَبات / در گلویت مانعِ آبِ حیات,ای که در راهِ طاعت حق ثبات نداری و متزلزلی . مال و دارایی مانند خَس است و تا وقتی که آن خَس در گلویت خلیده ، امکان ندارد که آب حیات به تو برسد . [ وجه دیگر : مال و ثروت و منصب دنیا دوامی ندارد و فاقد ثبات است ولی چنان در گلوی جانت گیر کرده که نمی گذارد آب حیات به تو برسد . ]
گر بَرَد مالَت عدُوِی پُر فنی / رَه زنی را بُرده باشد رَه زنی,هر وقت دشمنی با حیله و ترفند ، مالت را از تو بستاند . مانند این است که یک راهزن از راهزنی دیگر چیزی را ربوده باشد . [ مال و دارایی دنیا ، راهزنِ دین و ایمان است . حال اگر سارقی آمده و مالِ دنیوی تو را رُبوده ، غم مدار که آن دزد ، راهزن دین و ایمان تو را رُبوده و تو را از دست آن خلاص کرده است . این مطلب تمثیلی است در نشان دادن وجهِ نامطلوب وابستگی های افراطی دنیوی که آن را دنیاپرستی و دنیاخواهی گویند . این مال که همواره اخگر میل و کشش را در دل آدمیان شعله ور می سازد و آنان را با انگیزش سترگ به سوی خود می کشد و در نتیجه آدمیان بر سرِ دستبازی به آن به رقابت و پیشدستی می پردازند و نقدینۀ تباه و نااستوار آن را از دستان یکدیگر به یغما می برند . در واقع ماری است زهرآگین که زهرابۀ تباهی و فجور خود را در عروق جان آدمی می ریزد و او را بدحال و رنجور می سازد و حیات روحی و اخلاقی را از او باز می ستاند . ] حکایت بعدی جنبه های تباهی زای آویزش های مادی و وابستگی های دنیوی انسان را نشان می دهد .
دزدکی از مارگیری مار بُرد / ز ابلهی آن را غنیمت می شمرد,دزدی حقیر و نادان از یک مارگیر ، ماری دزدید و از روی نادانی پیشِ خود خیال می کرد که غنیمتِ گرانبهایی بُرده است . خلاصه داستان : دزدی از مارگیری ، ماری را ربود و آن را از روی نادانی غنیمتی گرانبها شمرد . آن مارِ زهرآگین او را نیش زد و دمار از او برآورد و به مغاکِ هلاکش افکند . مارگیر ، وقتی که جسد آن دزد را دید او را شناخت و گفت : آری ، مارِ دزدیده شدۀ من بود که او را به دیار نیستی فرستاد و من از این بلای عظیم رَستم . در حالیکه وقتی او مار را از من به یغما برد ، رنجه شدم . و دست به دعا افراشتم که خدایا مار را به من باز گردان . اینک سپاس خدای را که این دعایم را اجابت نفرمود . من گُمان می کردم که به اجابت نرسیدن دعایم زیانبار است ولی اینک می بینم که یکسره سود و نفع بوده است . مولانا در این حکایت کوتاه دو استنتاج مهم کرده است . یکی آنکه مال وقتی در جهت حق ، بدست نیاید برای روح و شخصیت آدمی بسی خطرناک است و دوم آنکه ، عدم اجابت برخی دعاها به صلاح خودِ دعاکننده است .
وارهید آن مارگیر از زخمِ مار / مار کُشت آن دزد او را زارِ زار,آن مارگیر به سبب دزدیده شدن مار ، از نیشِ زهرآگینش جان سالم بدر بُرد . ولی در عوض دزدِ مار را با خواری و زاری کُشت .
مارگیرش دید ، پس بشناختش / گفت : از جان ، مارِ من پرداختش,وقتی که مارگیر با جسدِ دزد مار روبرو شد او را شناخت و با جان و دل گفت : مارِ من آن دزد را هلاک کرد .
در دعا می خواستی جانم از او / کِش بیابم ، مار بستانم از او,در حالیکه وقتی دزد ، مار را از من رُبود با جان و دل از خدا می خواستم که دزدِ مارم را پیدا کنم و مارم را از او بگیرم .
شکرِ حق را ، کآن دعا مردود شد / من زیان پنداشتم ، و آن سود شد,سپاس خدای را که دعایم موردِ اجابت قرار نگرفت . من ابتدا عدم اجابت دعایم را زیانی بر خود می پنداشتم . ولی سرانجام دریافتم که این مسئله ، نسبت به من سود و منفعت به همراه داشته است . [ اشاره است به آیه 216 سوره بقره . « ای بسا چیزها که شما ناگوارش شمرید . ولی براستی برای شما خیر و گواراست و ای بسا چیزها که شما دوستتش می دارید ولی بواقع نسبت به شما زیان و گزند است . و خداوند به سرانجام امور داناست و شما نادان » ]
بس دعاها کآن زیان است و هلاک / وز کرَم می نشنود یزدانِ پاک,بسیاری از دعاها که انسان برای خود می کند . در واقع موجب هلاک و تباهی اوست . ولی چون به حقایق امور علم ندارد . مصرّانه برآورده شدن آن را از خدا می خواهد . ولی حضرت حق تعالی که پاک و منزه است از روی کرَمش ای قبیل دعاها را قبول نمی کند . در بیان این مطلب حکایت بعدی آورده شده است .
صوفی ای می گشت در دَورِ افق / تا شبی در خانقاهی شد قُنُق,یکی از صوفیان در اطراف عالم سیر و سیاحت می کرد تا اینکه شبی در خانقاهی مهمان شد و در آنجا رحل اقامت افکند . [ قُتُق = مهمان ] خانقاه ، لفظی فارسی است و معرّبِ خوانگاه . و خوانگاه به معنی محلِ خوردن از خوان . بعضی گویند از خانه به معنی منزلگاه است . اساس این بناها ، اِطعامِ مساکین بوده خاصه مساکین صوفیه . آنگونه که از متون صوفیان بر می آید . نخستین خانقاه در رَملۀ شام بر پا شد . ( طبقات الصوفیه ، ص 12 )  بدین گونه که دو صوفی که همدیگر را نمی شناختند به هم رسیدند و روبوسی کردند و هر چه داشتند در میان نهادند و مشترکاََ خوردند و سپس از یکدیگر خداحافظی کردند و هر یک به سویی روان شد . امیری ترسا که شاهد این ماجرا بود . این رابطۀ الفت را پسندید و چون دید آنان را مأمن و جایگاهی نیست . خانقاهی در رَملۀ شام بنا ساخت . ( نفحات الانس ، ص 27 ) . مشایخ صوفیه به سیر و سفر بسیار اهمیت می دادند و سالکان را به سفر تشویق می کردند و خود نیز همینطور . منتهی در این مورد هم اختلاف نظرهایی بوده است . برخی از مشایخ ، در بدایت سفر اختیار می کردند و در نهایت مقیم می شدند . و بعضی در بدایت مقیم می شدند و در نهایت سفر می کردند و بعضی فقط اقامت اختیار می کردند و سفر نمی کردند و بعضی نیز دائماََ در حال سفر بودند و در هیچ محلی اقامت نمی کردند مانند ابراهیم خواص که دائماََ در حال سیاحت و سفر بود و در هیچ شهری بیش از چهل روز اقامت نمی کرد مبادا به توکل او خدشه وارد آید . ( عوارف المعارف ، ص 57 تا 64 ) .
یک بهیمه داشت ، در آخُر ببست / او به صدرِ صفّه با یاران نشست,آن صوفی ، یک چهارپا داشت که آن را در آخوری بست و خودش به صدر مجلس یاران رفت و نشست . [ بهیمه = چهارپا / صفّه = ایوان سقف دار ]
پس مُراقب گشت با یاران خویش / دفتری باشد حضورِ یار ، بیش,آن صوفی همراه با یاران خود به مراقبه پرداخت . زیرا که حاضر شدن در نزدِ یار ، خود دفتر و کتابی است آموزنده . و حتی از آن هم آموزنده تر . [ آن سان که می توان از حضور مرشد و راهبر بهره برد نمی توان در غیاب او بهره گرفت . خاصه در زمینه سلوک ، زیرا سلوک عرفانی را نمی توان از طریق مطالعه کتاب حاصل کرد . در این باره علم فِراست لازم است نه علم دِراست . ] مراقبه ، در لفظ به معنی پاسبانی و نگاهداشتن . و در اصطلاح ، یکی از احوال سلوک عرفانی است . البته این اصطلاح نیز مقتبس از قرآن کریم است . « همانا خداوند مراقب شماست » . مقصود از مراقبه این است که بنده یقین کند که خداوند در جمیع احوال ، بر قلب و ضمیر او عالِم است . غزالی در تعریف مراقبه گوید : بدانی که حق تعالی بر تو رقیب است در همه حال . ( کیمیای سعادت ، ج 2 ، ص 487 ) . واسطی گوید : فاضل ترین همه طاعت ها ، نگاهداشتن وقت است و آن ، آن است که بنده از حد فرا نشود و جز با خدای نایستد . ( ترجمۀ رساله قشیریه ، ص 293 ) . بناراین وقتی که بنده به این حقیقت یقین می آورد که هیچیک از سخنان و نگاه ها و حالات او از خدا نهان نیست . همۀ لحظات و دَم های خود را با خدا و با یاد او می گذراند و ماسوای او را از منزلگاه قلبش می روید و از وجودِ حق پُر می شود .
دفترِ صوفی سواد و حرف نیست / جز دلِ اِسپیدِ همچون برف نیست,دفتر و کتاب صوفی ، سیاهی و حروف کتاب نیست . بلکه او غیر از دلِ سفید و صاف ، کتاب دیگری ندارد . [ کتاب و دفتر در اینجا نشانگر علوم رسمی و محفوظاتِ صوری است . اما در اینجا لازم است قدری پیرامون کلمۀ صوفی سخن بگوییم ، هر چند که در این زمینه ، آراء بسیار است . بدواََ باید گفت که برخی از اکابر محققینِ صوفیه ، نظیر امام قشیری ، برای کلمه صوفی ریشه عربی قائل نشده اند . هر چند که اشتقاق غیر عربی آن را نیز معلوم نکرده اند . ( ترجمه رساله قشیریه ، ص 467 و 468 ) . ابوریحان بیرونی نیز بر همین باور است . با این فرق که اشتقاق غیر عربی آن را نیز بیان کرده و گفته است که اصل آن از لفظ سوف ( = حکمت و دانش ) است و ریشه یونانی دارد . ( کتاب الهند ، ص 16 به نقل از مصباح الهدایة ، ص 63 ) . جمعی نیز گفته اند که کلمۀ صوفی ، از «صفه» مشتق شده به مناسبت مشابهت صوفیان با اصحاب صفه . یعنی همان پارسایان و مسلمانان فقیر صدر اسلام نظیر ابوذر و سلمان و بلال و … که در صفّۀ مسجد پیامبر می زیستند . ولی برخی بر این نسبت خدشه آورده و گفته اند اگر صوفی را منسوب به صفّه بدانیم باید صفی بخوانیم نه صوفی . لیکن امام جارالله زمخشری ، در کتاب خود به نام اساس البلاغه ، به این ایراد پاسخ داده و گفته است که یکی از دو حرف (ف) را برای تخفیف به حرف (و) تبدیل کرده اند و به جای صّفیّه ، صوفی گفته اند تا تلفظ آن ثقیل نباشد . زبیدی صاحب تاج العروس هم بر همین نَهج رفته است . برخی نیز صوفی را مشتق از صفا دانسته اند که این نسبت ، از نظرِ صرف لغوی خالی از اشکال نیست . زیرا در این حالت نسبت آن صفوی می شود نه صوفی . درست ترین اشتقاقی که می توان برای آن در نظر گرفت این است که صوفی را منسوب به صوف ( = پشم و پشمینه ) فرض کنیم که هم از نظر صرفِ لغوی درست است و هم با احوال صوفیان ، سازگار است زیرا که شعار آنان پشمینه پوشی و پشت پا زدن به تجمّلاتِ اشرافی بوده است . ( مقدمه مصباح الهدایة ، ص 63 تا 68 ) .
زادِ دانشمند ، آثار قَلَم / زادِ صوفی چیست ؟ آثارِ قَدَم,نوشته و ذخیره دانشمند و طالب علوم رسمی ، آثار و تراوشات قلمی و نوشتارهای نظری است . ولی نوشته صوفی چیست ؟ مسلماََ علوم و معارفی است که از سیر و سلوک او ناشی می شود . [ آثار قدم =  اشاره دارد به سیر و سلوک و پیروی از طریقت و نتایج روحی و آثاری که از این راه خاصل می شود . ( حکایت رومیان و چینیان و هم چنین حکایت نحوی و کشتیبان در دفتر اول در تبیین همین موضوع است ) بی گمان مقصود مولانا و مشایخ عرفا و اکابر صوفیه این نیست که باید کسب علوم و سعی و تلاش های علمی را تعطیل کرد . چنانکه برخی از عوام صوفیه بر این گمان رفته اند . چه همین بزرگانی که علوم رسمی را وافی به مقصود نمی دانند . خود در آن ماهر و متضلّع بوده و در عرصۀ علوم و دانش ، سرآمدِ دوران و یگانۀ زمانه خود به شمار می آندند نظیر مولانا ، غزالی ، فارابی و … ضمناََ برخی از شارحان مانند انقروی ، آثار قَدَم را آثار قِدَم خوانده اند که با معنا اصلی ، تفاوت چندانی ندارد . زیرا قِدَم به معنی ازلی بودن است و آثار قِدَم ، علوم و معارفی است که از جانب حضرت حق بر دل بندگان وارد می شود .
همچو صیادی سویِ اشکار شد / گامِ آهو دید ، بر آثار شد,برای مثال ، صوفی مانند آن صیادی است که به سوی شکار می رود . ردّ پای آهو را پیدا می کند و دنبال آن می رود .
چند گاهش گامِ آهو درخورست / بعد از آن خود نافِ آهو رهبرست,در آغاز راه ، ردّ پای آهو برای نشان دادن راه به شکارچی ، وسیله خوب و شایسته ای است . اما وقتی که شکارچی ، مقداری از راه را اینگونه پیمود . بوی دلاویز نافِ آهو او را به سوی خود هدایت می کند . [ سالک در آغاز سلوک ، بیشتر به صورت حقیقت توجه دارد و راه را تعبّدی و تقلیدی می رود . اما وقتی که لختی راه پیمود ، اخگر ذوق و اشتیاق در قلبش پدید می آید و تکلیف و تکلف ، صبغۀ ذوق و اشتیاق می گیرد و بدین ترتیب باقی مانده راه را تا وصول به اصول ، عاشقانه می پیماید . علوم رسمی می تواند در مراحل آغازین سلوک ، مفید افتد . ولی از آن به بعد دیگر این وسیله مناسبی نیست بلکه باید با براق عشق به راه ادامه داد . نافِ آهو نیز می تواند بر معرفت حقیقی دلالت کند . ]
چون که شُکرِ گام کرد و ، ره بُرید / لاجرم ز آن گام ، در کامی رسید,هر گاه سالک ، از اینکه راه حقیقت را با نشانه های تکلیف و تعبّد پیموده شاکر باشد . ناگزیر بر اثر این سلوک به مراد خویش خواهد رسید و در زمرۀ اهلِ حقیقت قرار خواهد گرفت .
رفتن یک منزلی بر بویِ ناف / بهتر از صد منزلِ گام و طواف,یک منزل طی کردن بوسیله بوی خوش آهو بهتر است از طی کردن صد منزل به وسیله دنبال کردن ردِ پای آهو و گشتن به دنبال اوست . [ فرق است میان سالکی که راه را با انگیزه تعبّد و تقلید می پیماید و آنکه راه سلوک را با عشق و جذبه طی می کند . چنانکه برای شکار چی ، دنبال کردن ردِ پای آهو با پی گیری آهو ، به وسیله بوی خوش ناف آن ، فرق دارد . گام و طواف = تعبیری است از صورت ظاهری طاعات و عبادات . ]
آن دلی کو مَطلَعِ مَهتاب هاست / بهرِ عارف ، فُتِحَت اَبوابُ هاست,آن دلی که مظهر معارف و اسرار تابان الهی است . نسبت به عارف ، درهایی است به سوی بهشت ذاتِ حق . [ مصراع دوم اشاره دارد به آیه 73 سوره زمر که می فرماید « و پرهیزگاران خداترس را دسته دسته به سوی یهشت برند و چون بدانجا رسند همه درهای بهشت به رویشان گشوده گردد » ]
با تو دیوار است ، با ایشان دَر است / با تو سنگ و ، با عزیزان ، گوهر است,این دل که مظهر اسرار و حقایق ربانی است . نسبت به تو که در غفلتی ، همانند دیواری بی نور و روح است . زیرا که تو فقط جسم می بینی . ولی همین دل نسبت به عارفان ، دری است به سوی بهشت و نیز این دل با تو همانند سنگِ بی فرهنگ است و با عارفان عزیز ، گوهرِ باهِر .
آنچه تو در آینه بینی عیان / پیر ، اندر خشت بیند بیش از آن,هر آنچه که تو در آینه آشکارا می بینی . انسان کامل و پیر ، آن را بیشتر از آنچه تو می بینی مشاهده می کند . [ انسان کامل از کهترین پدیده ها و آیات به حقایق و اسرار هستی پی می برد . ولی انسان ناقص ، حوزۀ شناختش محدود است . بیش را در مصراع دوم پیش هم خوانده اند که با این ملاحظه ، یعنی انسان کامل پیش از آنکه حوادث و پدیده ها در عالم شهود صورت واقعیت بندند آنها را مشاهده می کند . خوارزمی گوید : پیر نه آن است که به مرور ایام و مُضّیِ اعوام از قوّت و چُستی به ضعف و سستی روی آورده باشد و از حالی به حالی تغییر پذیر گشته و قیر او شیر شده ، پیر کامل نه محبوسِ قفسِ خاکی است و نه محلِ طوارق و افلاکی . ( جواهرالاسرار ، دفتر دوم ، ص 308 ) . این بیت اشاره دارد به ضرب المثل متداول در میان مردم : آنچه در آینه جوان بیند / پیر در خشتِ خام ، آن بیند خِشت = آجر خام و ناپخته ، اکبر آبادی معتقد است که در این بیت خِشتِ گِلین مورد نظر نیست . بلکه لوحۀ آهنینی است که هنوز صیقل نیافته و به آینه مبدّل نشده است . ( شرح مثنوی ولی محمد اکبرآبادی ، دفتر دوم ، ص 132 ) ] خِشت ، لوحۀ آهنینی است که صَقّال ، تبدیل به آینه می کند . افراد عادی فقط صورت ظاهر را درک می کنند . و حال آنکه پیر ، خواص اصلی و واقعی را می بیند . از آنجا که او وسیلۀ آگاهی الهی است . بر تمامی احوالِ گذشته و حال و وجودِ آینده واقف است . می داند که چگونه هر چیزی پدید آمد و اکنون هست و آخرالامر خواهد بود . ( مقدمۀ رومی و تفسیر مثنوی معنوی ، ص 226 ) ]
پیر ، ایشان اند کین عالم نبود / جانِ ایشان بود در دریای جُود,انسان کامل و پیر واصل ، آنانی هستند که پیش از پدیدار شدن این جهان مادی ، جان و روان آنان در دریای جود و کرم الهی مستغرق بود . [ این بیت و دو بیت بعدی از مشکلات ابیات مثنوی است . ظاهراََ اشاره دارد به حقیقت انسان کامل که در عرفان ابن عربی از آن به حادث ازلی نام برده شده است . یعنی انسان کامل ، جسماََ حادث است و روحاََ ازلی . ( شرح فصوص الحکم ، ح 1 ، ص 69 ) . وجه دیگر : ارواح قبل از ابدان در عالم معنا وجود داشته اند و اگر در بیت فوق تنها به پیر ( = انسان کامل ) اشارت شده ، برای تخصیص نیست بلکه جهت تشریفِ مقامی است . به اصطلاح « جون که صد آمد نود هم نزد ماست » این وجه از آنرو ذکر شد که مولانا و شماری از عرفا ، نفسِ ناطقه و روح آدمی را جسمانیة الحدوث نمی دانند . ( توضیح بیشتر در شرح بیت 1524 دفتر اول ) . وجه دیگر : اشارت هست به بحثِ اعیان ثابته ، و منظور این است که صُور علمیه اشیاء ، پیش از تحقق در عالم ماده و مدّت ، در عالم ازلی وجود داشته اند . این صورت های علمی را ابن عربی و صوفیان اعیان ثابته گویند و حکما آن را ماهیت نامند . ]
پیش از این تن عُمرها بگذاشتند / پیشتر از کِشت بُر برداشتند,پیران که انسان کامل اند ، پیش از آنکه به این تنِ عنصری بیایند عُمرها گذرانده و قبل از آنکه زراعت کنند ، محصول خود را برداشت کرده اند . ( بُر = گندم و در اینجا مطلقاََ به معنی محصول است ) [ اشارت است به این تفکر عارفانه که روح انسان ، پیش از آمدن به عالم کثرت و تزاحم ، در فردوس برینِ وحدت ، سیر می کرد و فیوظات ربانی را بی واسطه و حاجبِ عمل و تکلیف به دست می آورد . نالۀ حَزین نی ، در مطلع دفتر اول ، حاکی از این غربت و فرق از آن فیوظات است . ( دیباچۀ دفتر اول ) . نیکلسون می گوید : انسان کامل ، علل غایی امور را از نظر منطقی مقدم بر وجود خارجی آنها می بیند . ( مقدمۀ رومی و تفسیر مثنوی معنوی ، ص 226 ) ]
پیشتر از نقش ، جان پذرفته اند / پیشتر از بحر ، دُرها سفته اند ,اینان پیش از به وجود آمدن جسم ، دارای روح بوده اند و پیش از پیدایش دریای موجودات ، در عالم معنا مرواریدهای معانی را سفته اند . یعنی به اسرار و حقایق وجود واقف شده بودند . [ سفتن = سوراخ کردن ]
مشورت می رفت در ایجادِ خلق / جانشان در بحرِ قدرت تا به حلق,حق تعالی در بارۀ آفرینش انسان ها با فرشتگان گفتگو می کرد . در حالی که جان و روح اولیاء و مردان حق در دریای بی کران الهی ، کاملاََ غوطه ور بود . [ اشارت است به آیه 30 سوره بقره « و یاد آور هنگامی را که خداوند به فرشتگان فرمود : من در روی زمین جانشینی گمارم . گفتند : آیا روی زمین کسی را می گماری که تباهی آورد و خون ها ریزد ؟ تو را سپاس گوییم و پاک ات دانیم . خداوند فرمود : من دانم آنجه را که شما نمی دانید . ]
چون ملائک مانع آن می شدند / بر ملائک خفیه ، خُنبک می زدند,همان وقت که فرشتگان ، ساده لوحانه و از روی بی اطلاعی با سوالات انکاری خود در صدد بودند که از آفرینش انسان جلوگیری کنند . ارواح کاملان و عارفان ، در نهان آنها را مسخره می کردند . [ خُنبَک زدن = دنبک زدن ، کف زدن ، مجازاََ به معنی مسخره کردن ]
مُطّلِع بر نقشِ هر که هست شد / پیش از آن کین نَفسِ کُل پا بَست شد,ارواح عارفان و مردان حق ، قبل از آنکه موجودات پدید آیند . نسبت به آنان علم و آگاهی داشتند و این وقتی بود که هنوز روح کلّی ، یعنی روح بسیط و فارغ از قیود مادّی ، به علایق و محدودیت های این عالم مقیّد نشده و در کالبدها مستقر نگشته بود . [ پابست شدن = مقیّد شدن ]
پیشتر ز افلاک ، کیوان دیده اند / پیشتر از دانه ها ، نان دیده اند,اینان پیش از آنکه سایر افلاک و ستارگان را ببینند . کیوان را دیده اند و پیش از آنکه دانه های گندم و نظایر آن را ببینند . نان را دیده اند . [ خلاصه اینکه ماهیت هیچ پدیده ای از نگاه ژرف بین عارفان نهان نماند . از اینرو هر پدیده ای که به ظهور می پیوست . پیش از آن در نزدِ آنان معلوم و معیّن می گشت . ] کیوان که نام عربی آن زُحل است از سیاره های منظومۀ شمسی است . تا پیش از کشف سیاره های اورانوس ، نپتون و پلوتون ، بلندترین و دورترین سیاره به شمار می آمده . چنانکه معنی لغوی زُحل نیز گویای این مطلب است . زیرا زُحل یعنی دور شد . ( فرهنگ اصطلاحات نجومی ، ص 336 ) از این رو در ادبیات فارسی و عربی هر چیز بسیار بلند و دور را به آن مَثَل می زنند . بنابراین عارفان ، بینشی عمیق و ژرف دارند و از صورت موجودات و ظاهر پدیده ها به اعماق آنها راه می یابند و صورت نمی تواند راهزنِ آنان گردد .
بی دِماغ و دل ، پُر از فکرت بُدند / بی سپاه و جنگ ، بر نُصرت زدند,اینان برای آنکه دارای فکر و معرفت باشند . نیازی به ابزار و وسیله فکری مانند قوۀ دِماغ و قلب ندارند . از اینرو در دریای اندیشه و معرفت غوطه ورند . و اینان بی وسیله و سپاه و رنجِ جنگ به کامیابی معنوی می رسند .
آن عِیان نسبت به ایشان فَکرت است / ور نه خود ، نسبت به دُوران رویت است,مشهودات حسّی ، نسبت به این عارفان ، در حکم اندیشه و معرفت است . یعنی اینان از صورت حسّی پدیده ها به ماورای حس راه پیدا می کنند و به معرفت حق می رسند . در حالیکه همین مشهودات حسّی نسبت به غیر عارفان ، تنها مشاهده ای صوری و رویتی ظاهری است . یعنی اسیران کمند محسوسات ، تنها صورت ظاهری پدیده ها را نگاه می کنند و راه به ماورای محسوسات نمی برند . ( مقتبس از شرح کفافی ، ج 2 ، ص 405 ) . [ استاد محمدرضا شفیعی کدکنی در بیان مفهوم بیت فوق می فرماید : عالم مشهودات و محسوسات به منزله اندیشه و فکر عارفان است که در آنجا موجودات در زنجیرۀ زمانی محبوس نشده اند واِلّا نسبت به غیر عارفان ، مشهودات فقط وقتی ادراک می شوند که در حوزۀ ادراک حسّی باشند . ( از افاضات حضوری ایشان به مولف ) . انقروی گوید : معاینۀ اینان (عارفان) را فکرت تعبیر کرده ، گویا آن عیان نسبت به مرتبۀ پیران ، چون فکرت می شود و عظمت شأن و کمال پیران را بیان می کند . وگر نه نسبت به خلق عالم ، آن عیان که با کلمۀ فکرت تعبیر شده ، رویت است . ( شرح کبیر انقروی ، دفتر اول ، جزو اول ، ص 80 و 81 ) . اکبرآبادی نیز گوید : در اصطلاح عرفا ، فکر عبارت است از مشاهده و عیان ، زیرا آنان عیان را فکر می نامند . ( شرح مثنوی ولی محمد اکبرآبادی ، دفتر دوم ، ص 35 ) . نیکلسون گوید : فکرت آنان ، شهودی است و بی نیاز از حواس و قوای عقلانی . ( شرح مثنوی معنوی مولوی ، دفتر دوم ، ص 617 ) . ( دُوران = آنان که از حقیقت دور و بعید هستند ) ]
فکرت از ماضی و مُستَقبَل بُوَد / چون از این دو رَست ، مُشکل حل شود,زیرا اندیشیدن ، همواره مربوط به زمان گذشته و یا آینده است . پس همینکه آدمی از این دو قید رها شد . مشکل حل می شود . [ ارواح عارفان که از قید و بندِ زمان رهیده ، تفکرشان محدود به زمان نیست . از اینرو مشکل معرفت و شناخت آنان حل شده است . شرح کفافی ، ج 2 ، ص 406 ) . زیرا برای حصول به معرفت و شناخت نیازی به ابزار و وسیله های متداول در میان عامه مردم ندارد .
روح از انگور ، مَی را دیده است / روح از معدوم ، شَی را دیده است,روح ، شراب را در انگور دیده است . و روح در نیستی ، اشیاء و موجودات را مشاهده کرده است . [ ارواح عارفان که از کمند زمان رسته اند ، می توانند موجودیت هر چیز را قبل از پیدایش آن ، مشاهده کنند و به کُنهِ هر چیز پی برند . شاه داعی گوید : اشیاء را در مرحلۀ قوه دیده اند پیش از آنکه به فعلیت درآیند . ( شرح مثنوی معنوی شاه داعی ، دفتر اول ، جزو دوم ، ص 229 ) . نیکلسون می نویسد : روحِ کلّی انسان کامل ، هر استعداد نهانی را که در واقع وجود دارد درک می کند . ( مقدمۀ رومی و تفسیر مثنوی معنوی ، ص 226 ) ]
دیده چون بی کیف ، هر با کیف را / دیده پیش از کان ، صحیح و زَیف را,روح انسان کامل ، هر چیزی را که مقیّد به چگونگی و کیفیت است . فارغ از چگونگی و کیفیت دیده است . یعنی باطن و ملکوت هر موجودی را دیده است و پیش از پدید آمدن معدن ، نقدِ سَرَه وحدت را در میان نقدِ ناسَرَه کثرت مشاهده کرده است . زیرا از تفرقۀ قال به جمعیت حال رسیده است . ( جواهرالاسرار ، دفتر دوم ، ص 308 )
پیشتر از خلقتِ انگورها / خورده مَی ها و ، نموده شورها,انسان کامل ، پیش از آفریده شدن انگورها ، شراب ها نوشیده و شور ومستی ها کرده است .
در تَموزِ گرم ، می بیند دَی / در شعاع شمس ، می بیند فَی,انسان های کامل ، در گرمای تابستان ، دیماه (زمستان) را می بینند و در پرتو خورشید . سایه را . [ در وجود هر چیز ضدش را می بینند . ( شرح کبیر انقروی ، دفتر دوم ، جزو اول ، ص 83 ) ]  .  تموز = ماه اول تابستان و ماه دهم از ماه شامیان که آفتاب در برج سرطان باشد . گرمای سخت تابستان ( فرهنگ نفیسی ، ج 2 ، ص 172 )  . فَی = سایه .
در دلِ انگور ، مَی را دیده اند / در فنایِ محض ، شَی را دیده اند,این عارفان ، در درون انگور ، شراب را دیده اند و در فنا و عدم محض ، اشیاء را مشاهدن کرده اند . [ از نتایج و آثار هر چیز ، قبل از آنکه به ظهور آید آگاه و عالم بوده اند . وجود را در حالی که در فنای محض بوده دیده اند . ( شرح کبیر انقروی ، دفتر دوم ، جزو اول ، ص 82 ) ]
آسمان در دَورِ ایشان جُرعه نوش / آفتاب از جودشان زَربَفت پوش,آسمان و افلاک با همۀ بلندی ، بر محور وجود انسان کامل و پیر واصل ، مستانه و عاشقانه می گردد و آفتاب عالمتاب این پرتو زرین خود را که همانند پارچه های زربافت می درخشد از فیض وجودِ او گرفته است . [ اکبرآبادی گوید : جمیع موجودات از عرش تا فرش به وجود ایشان ( انسان کامل ) موجود است . ( شرح ولی محمد اکبرآبادی ، دفتر دوم ، ص 39 ) . در این بیت مولانا با بیانی عارفانه و تمثیلی لطیف ، مرکزیت انسان کامل را در جهان هستی نشان داده و کلام ابن عربی را در باره انسان تداعی می کند . « تا وقتی که انسان کامل در عالم وجود دارد . عالم نیز همواره محفوظ و باقی است » ( شرح فصوص الحکم ، ج 1 ، ص 70 ) . جرعه نوش = می خواره و مست . زربفت پوش = پوشنده حامه هایی که تارهای آن از زر باشد ]
چون از ایشان ، مجتمع بینی دو بار / هم یکی باشند و ، هم ششصد هزار,اگر از ایشان دو دوست را در یک جا مجتمع بینی . آن دو ، هم یک تن به شمار می آیند و هم ششصد هزار . [ حقیقت روحی انسان های کامل و پیران واصل یکی است . ولی به اعتبار تعیّنات شخصی و جسمی ، بسیار . ( شرح ولی محمد اکبرآبادی ، دفتر دوم ، ص 39 ) یا می توان گفت : هر چند به لحاظ حقیقت ، واحدند ولی از جهتِ قدرتِ تصرف و نیرومندی بسیاراند . ( مقتبس از شرح کبیر انقروی ، دفتر دوم ، جزو اول ، ص 83 و شرح کفافی ، ج 2 ، ص 407 و شرح مثنوی معنوی شاه داعی ، ج 1 ، دفتر دوم ، ص 450 ) . ششصد هزار در اینجا نماینده کثرت است نه عددی معین ]
بر مثالِ موج ها اعدادشان / در عدد آورده باشد بادِشان,برای مثال ، تعدد ظاهری آنان مانند موج های دریاست . که وزش باد ، آنان را متعدد کرده است . [ باد در اینحا اشاره دارد به ارادۀ قاهرۀ الهی که عارفان را از نظر ظاهر و صورت ، متعدد می آفریند . ( شرح کفافی ، ج 2 ، ص 407 ) یعنی همانطور که امواج دریا به وسیله باد متعدد و مختلف می شوند . صورت ظاهری و قالب جسمانی عارفان نیز در این جهان ، متعدد است . ولی این تعدد ، خللی به وحدت روحی آنان نمی زند . ( مقتبس از شرح کبیر انقروی ، دفتر دوم ، جزو اول ، ص 84 ) ]
مُفتَرِق شد آفتاب جان ها / در درونِ روزنِ ابدان ها,مثال دیگر ، خورشید جان ها که مراد ، روح های انسانی است وقتی از پنجره کالبد آدمیان ، تابیدن گرفت ، متعدد و پراکنده شد . [ این پنجره ها و روزنه ها که آفتاب از آنها می تابد . هر چند متعدد و مختلف اند اما این تعدد نمی تواند حقیقت آفتاب را متعدد و متکثّر کند . اکبرآبادی معتقد است که این بیت ، تعمیم بعد از تخصیص است . یعنی ارواح جمیع افرادِ انسانی ، در حقیقت ، واحد است . لیکن عوام که در حجاب ابدان مانده اند از ادراک وحدت ارواحِ انسانی بی بهره اند . ( شرح کبیر ولی محمد اکبرآبادی ، دفتر دوم ، ص 39 ) . شاه داعی نیز معتقد است که ارواح انسانی در حقیقت ، مختلف نیستند بلکه به مثابۀ یک نوراند و افتراق ایشان بعد از تعلق به ابدان اعتبار می شود . ( شرح مثنوی معنوی شاه داعی ، ج 1 ، دفتر دوم ، ص 450 ) . « ابدان ، جمع بدن است که مولانا به شیوه قدما ، جمع عربی را با علامت جمع فارسی آورده است »
چون نظر در قرص داری ، خود یکی است / و آنکه شد محجوبِ ابدان ، در شکی است,مثلا اگر به قرصِ خورشید نگاه کنی ، می بینی که آن یکی است . ولی آن کس که در حجاب جسم فرورفته ، سخت در شک و تردید است . [ همین طور کسی که در تعدد ظاهری بدن ها و قالب های جسمانی پوشیده و گرفتار شود در بارۀ وحدتِ حقیقی ارواح و جان ها به شک و دو دلی دچار می آید . ]
تفرقه در روحِ حیوانی بُوَد / نَفسِ واحد روحِ انسانی بُوَد,پراکندگی و تفرقه ، در روح حیوانی است . ولی روح انسانی ، ذاتاََ واحد و یگانه است . روح حیوانی = در کتب قدما چنین تعریف شده ، بخاری لطیف است که مرکز آن در تجویفِ قسمتِ چپ قلب است . چنانکه در کتب تشریح جالینوس و دیگران آمده است و این بخار با خون در شریان ها و رگ ها جریان می یابد و در نتیجه به آدمی حس و حرکت ارزانی می دارد . ( مقدمۀ ابن خلدون ، ج 1 ، ص 190 ) . بنابراین روح حیوانی ، جِرمی است لطیف که از اجزاء مختلف ترکیب یافته است . ولی روح انسانی ، جوهری است مجرد از ماده و ترکیب ، روح حیوانی در واقع ، مرکوب روح انسانی است . ( شرح ولی محمد اکبرآبادی ، دفتر دوم ، ص 40 ) . صوفیه ، روح را مظهر جملۀ اسماء و صفات الهی دانسته و می گویند : روح هرگز به کمندِ عقول درنمی آید . سیمرغی است که نشیمن آن بر قلۀ قاف قدرت و عزت حق تعالی . ( مصباح الهدایة ، ص 94 و 95 ) . چه روح ، به فرمودۀ حضرت حق ، نفخه ای است ربانی ، از اینرو وحدتِ حق در آن متجلّی شده است و به همین جهت آن روح لیاقت خلافت حضرت حق را پیدا کرده است و از آنجا که باید میان خلیفه و مستخلف ، سنخیت باشد . روح انسانی از آفتِ کثرت و تفرقه منزه است . روح انسانی ، روحی است که خدا در آدم البشر دمیده ، یعنی روح انسان کامل ، این روح ذاتاََ واحد و غیرقابل رویت است . از اینرو اولیاء و انبیا که عاری از احساسات شهوانی هستند از حیثِ روحی یکی هستند هر چند آنان ممکن است بوسیلۀ خصوصیات ویژه ای از یکدیگر متمایز باشند . ( مقدمه رومی و تفسیر مثنوی معنوی ، ص 147 )
چون که حق رَشّ عَلَیهِم نُورَهُ / مُفتَرِق هرگز نگردد نورِ او,چون که حق تعالی ، نور خویش را بر این جان ها افشانده ، نور آن خدا هرگز پراکنده نمی گردد . [ اشاره است به حدیثِ « همانا خداوند بلند مرتبه ، آفریدگان را در تاریکی بیافرید . پس ، روشنی خود را بر آنان بتابانید . هر که را آن نور ، برخورد به راه راست آید و هر که را آن نور برنخورد به گمراهی رود . ] منظور بیت : چون ارواح اولیاء از نور واحد حق کسب نور کرده اند هیچگاه دچار تفرقه نشوند .
یک زمان بگذار ای هَمرَه مَلال / تا بگویم وصفِ خالی ، ز آن جمال,ای شنونده ای که همراه با منی ، مدتی خستگی و دلتنگی را رها کن تا من ، شمه ای از آن جمال حقیقی برایت وصف کنم .
در بیان نآید جمالِ حالِ او / هر دو عالم چیست ؟ عکسِ خالِ او,زیبایی حال او در سخن نمی گنجد . هر دو عالم چیست ؟ مسلماََ هر دو عالم بازتابی است از خال او . [ خال ، در تعبیرات صوفیه ، معنایی خاص دارد و منظور از آن ، وحدتِ مطلق و هویتِ ذات الهی است . چنانکه یکی از عرفا در شرح آن می گوید : « بدانکه مبداء و منتهای کثرت ، وحدت است . و خال ، اشارت به اوست . زیرا که نقطۀ خال به سبب ظلمت با نقطۀ ذات که مقامِ انتفای شعور و ظهور و ادراک است مناسبت دارد . ( شرح گلشن راز ، ص 593 ) » بنابراین همۀ جهان هستی ، حلوه ای است از وجود واحد و یگانۀ حق تعالی . ]
چونکه من از خالِ خوبش دَم زنم / نطق می خواهد که بشکافد تَنَم,هنگامی که می خواهم از خالِ زیبا و خوبش سخنی بگویم . یعنی وقتی که می خواهم از وحدت حق حرف بزنم . سخن می خواهد تنِ مرا بشکافد . [ زیرا وحدت مطلق اقتضا می کند که کثرت از میان برخیزد . و حقیقت در بیان نگنجد . ]
همچو موری اندرین خِرمن ، خوشم / تا فزون از خویش ، باری می کشم,در خِرمنِ هستی مطلق ، مانند موری ، بدان خوشم که باری بیش از توانم بر دوش می کشم .
آن شنیدی تو که در هندوستان / دید دانایی گروهی دوستان,آیا این حکایت را شنیده ای که حکیمی ، جمعی از دوستان خود را در هندوستان دید ؟
گُرسِنِه مانده شده بی برگ و عُور / می رسیدند از سفر از راهِ دُور,آنها گرسنه و بی برگ و آذوقه بودند و برهنه ، و از سفری دور و دراز می آمدند .
مِهرِ داناییش جوشید و بگفت / خوش سلامیشان و چون گُلبُن بگفت,مِهر و محبّتِ خردمندانه آن مردِ حکیم جوشیدن گرفت و با خوشرویی به آنان سلام کرد و همانند گُل از هم شکفته شد . [ مهر دانائیش = یعنی محبّتِ او از روی عقل و خِرد بود نه از روی نادانی . چنانکه در حکایت اعتماد کردن بر تملق و وفای خرس در همین دفتر ، نمونه ای از دوستی جاهلانه بیان شده است . ]
گفت : دانم کز تَجَوّع وز خَلا / جمع آمد رنجتان زین کربلا,مرد حکیم گفت : می دانم که از گرسنگی و تهی شدن شکم ، سخت رنجیده و ناراحت هستید . [ تَجَوّع = گرسنگی / خَلا = خالی شده ، خالی شدن معده / کربلا = در این بیت به معنی مطلق رنج و ابتلاست نه اشاره به سرزمینی خاص ]
لیک الله الله ای قومِ جلیل / تا نباشد خوردتان فرزندِ پیل,ولی ای جمع محترم ، شما را به خدا سوگند می دهم که مبادا بچه فیل بخورید .
پیل هست این سو که اکنون می روید / پیل زاده مشکنید و بشنوید,ای دوستان ، در راهی که اینک می روید با فیل روبرو می شوید . مبادا بچه فیل ها را شکار کنید . این نصیحت مرا گوش کنید . [ این مردِ حکیم کنایه از اولیاء و هادیان حقیقی کهمردم را از خطر نَفسِ سحّاره آگاه می سازند . ]
پیل بچگان اند اندر راهتان / صید ایشان هست بس دلخواهتان,در مسیری که می روید با بچه فیل هایی برخورد می کنید که دلتان می خواهد آنها را شکار کنید .
بس ضعیفند و لطیف و بس سَمین / لیک مادر هست طالب در کمین,این بچه فیل ها ، ناتوان و لطیف و بسیار فربه اند . ولی بدانید که مادر آنها در کمین است .
از پیِ فرزند صد فرسنگ راه / او بگردد در حَنین و آه آه,مادرِ بچه فیل ها ، صد فرسخ را ناله کنان و آه زنان به دنبال آنها می پیماید .
آتش و دود آید از خرطومِ او / اَلحَذَر آن کودکِ مرحومِ او,از شدّتِ هیجان و غضب از خرطومِ او آتش و دود بلند می شود . مواظب باشید به بچه موردِ علاقه اش آسیبی نزنید . ( سمین = چاق و فربه / کودکِ مرحومِ او = کودک مورد علاقه او ) [ مادرِ بچه فیل ها دست از انتقام نمی کشد . راههای بسیار در می نوردد و سرانجام مهاجمانِ بچه های خود را به هلاکت می رساند ( مقتبس از جواهرالاسرار ، دفتر سوم ، ص 369 )
اولیاء اطفالِ حقّند ای پسر / در حضور و غیبت ، ایشان با خبر,ای پسر ، اولیاء الله ، کودکانِ حضرت حق تعالی هستند . اینان چه در غیبت باشند و چه در حضور ، حق تعالی از ایشان آگاهی کامل دارد . [ مصراع دوم از مشکلات ابیات مثنوی است . زیرا مقصود از آن پوشیده و محتمل الوجوه است . عجالتاََ دو مشکل در مسیر فهم این مصراع وجود دارد . مشکل اوّل : آیا این غیبت و حضور اولیاء نسبت به حق است یا غیر حق ؟ مشکل دوم : آیا فاعل «باخبر» حق تعالی است و یا اولیاء الله ؟ اگر بگوییم اولیاء نسبت به حق غایب و گسسته و نسبت به خلق ، حاضر و پیوسته اند ، با شأن و مقام ایشان سازواری ندارد . مگر آنکه این غیبت را ناظر بر اوقاتی بدانیم که ایشان به رفع حوایج جسمانی مشغول می شوند . که این اوقات نسبت به اوقاتِ خاصِ عبادی و تعبّدی محض ، نوعی غیبت از حق محسوب می شود . و «ترک اولا» که در لسانِ شرع آمده از همین مقوله است . با این احتمال مقصودِ مصراع دوم این است : اولیاء الله چه در حالِ توجه تام به حضرت حق باشند و چه در حالِ توجهِ نسبی ، حق تعالی از احوالِ ایشان باخبر است ( شرح مثنوی ولی محمد اکبرآبادی ، دفتر سوم ، ص 5 ) . وجه دوم : اولیاء الله نسبت به حق حاضر و پیوسته و نسبت به غیر حق ، غایب و گسسته اند و در همین حال نیز حق تعالی نسبت به احوال ایشان آگاه است ( جواهر الاسرار ، دفتر سوم ، ص 369 و مثنوی مولوی معنوی ، دفتر سوم ، ص 7 ) . وجه سوم : در غیبت و حضور ، اولیاء از همه چیز خبر دارند ( مثنوی استعلامی ، ج 3 ، ص 221 ) این وجه بعید می نماید و با سیاق ابیات در نمی سازد . امّا توصیف اولیاء به اطفالِ حق ، مبینِ این مطلب است که آنها در تحتِ تربیت و حضانت خاصِ خدا قرار دارند . این سخن از شِبلی معروف است « صوفیان ، کودکانند که در آغوش حضانت حق پرورش می کیرند ( مولوی نامه ، ج 1 ، ص 221 ) ]
غایبی مندیش از نقصانشان / کو کشَد کین از برایِ جانشان,اگر اولیاء الله در خلوت به سر می برند و از غیر حق ، غایب می شوند این را دلیل بر نقص و عیب آنان مدان . زیرا حق تعالی به خاطرِ جان و روان ایشان انتقام می گیرد . [ مخالفان و معاندانِ آنان را عِقاب می کند ]
گفت : اطفالِ من اند این اولیا / در غریبی ، فرد از کار و کیا,حق تعالی گفت : اولیاء الله ، کودکانِ من بشمار می روند و در غربتِ خود ، از شکوه و جلال دنیوی جدا هستند . [ غُربت = می تواند اشاره باشد به این نکته که اولیاء الله از همۀ وابستگی های دنیوی هجرت کرده اند به سویِ درگاهِ حق و از این حیث در میان خلایق ، غریب و تنها هستند ( شرح اسرار ، ص 190 ) . بیت فوق اشاره دارد به حدیث « مردم ، جملگی خانوارِ حق اند ، محبوب ترین آنان کسی است که برای خانوار او سودمندتر باشد ( شرح ولی محمد اکبرآبادی ، دفتر سوم ، ص 5 ) ]
از برایِ امتحان ، خوار و یَتیم / لیک اندر سِر منم یار و نَدیم,اولیاء الله به جهت امتحانات الهی ، به ظاهر خوار و بی کس می نمایند ولی من باطناََ یار و انیس آنان هستم . [ این امتحان ممکن است برای معلوم شدن ثباتِ قدمِ آنان باشد و نیز ممکن است برای دیگر مردم باشد . یتیم در این بیت به معنی تنها و غریب است زیرا اینان به علتِ علوّ طبع و ثبات ایمان در میان خلایق فرد و بی بدیل اند ( شرح اسرار ، ص 190 ) ]
پُشت دارِ جُمله ، عصمت هایِ من / گوییا هستند خود ، اَجزایِ من,حامی و پشتیبانِ همۀ آنان ، محافظت های من است یعنی من ( حق تعالی ) از همۀ اولیاء و انسان های کامل حمایت می کنم زیرا مانند این است که ایشان جزیی از وجود من هستند .
هان و هان این دلق پوشانِ من اند / صد هزار اندر هزار و ، یَک تَن اند,بهوش باشید و بهوش بشید که این خرقه پوشان ، به من وابستگی دارند یعنی محبوب خدا هستند و اگر چه اولیاء الله کثیرند ولی در حقیقت یکی بیش نیستند . [ مولانا در مثنوی به کرّات به وحدتِ حقیقتِ انبیاء و اولیاء تصریح کرده از جمله در ابیات 325 تا 327 دفتر اوّل و همچنین ابیات 500 و 501 دفتر اوّل ]
ورنه کی کردی به یک چوبی هنر / موسیی ، فرعون را زیر و زبر ؟,در غیر اینصورت موسی (ع) چگونه می توانست هنر کند و با یک چوبدستی ، بساطِ حکومتِ فرعون را زیر و رو سازد ؟
ورنه کی کردی به یک نفرینِ بَد / نوح ، شرق و غرب را غرقابِ خَود ؟,در غیر اینصورت ، نوح (ع) چگونه می توانست با یک نفرینِ آسیب زننده ، خاور و باختر زمین را غرقِ در آب کند ؟
بر نکندی یک دعای لوطِ راد / جمله شهرستانشان را ، بی مُراد,در غیر اینصورت ، لوط که یکی از راد مردان الهی بود ، چگونه می توانست با یک دعا ، شهرهای قومِ خود را زیر و زبر سازد و آنان را ناکام گرداند ( المنهج القوی ، ج 3 ، ص 23 ) . توضیح بیشتر در شرح بیت 2663 دفتر دوم آمده است .
گشت شهرستانِ چون فردوسشان  / دِجلۀ آبِ سیه ، رَو ، بین شان,شهر آنان که همچون باغِ بهشت بود به رودخانۀ سیاهی مبدّل شد ، برو نشانه ها و آثار آن را ببین . [ دجلۀ آبِ سیه = شاید اشاره باشد به آیه 59 سورۀ نمل که در شرح بیت 2663 دفتر دوم آمده است . و نیز در آیه 74 از سورۀ حِجر « و باراندیم بر ایشان سنگهای گِلین » از اینرو ممکن است مجازاََ بیان کننده سیه روزی و نگونساری آن قوم باشد . اصطخری می نویسد : در دیار قومِ لوط ، کشت و زرع و گیاهی دیده نشود و سرزمینی سیاه است ( مسالک و ممالک ، ص 67 ) ]
سویِ شام است این نشان و ، این خَبَر / در َهِ قُدسش ببینی در گُذر,این نشانه ها و این واقعه در نزدیکی های سرزمین شام است و تو هر گاه به سوی بیت المقدس بروی ، آن آثار را در همان حوالی خواهی دید . [ شام ، نام مملکتی است که در قدیم شامل اردن ، سوریه ، لبنان و فلسطین بوده است . با توجه به اینکه سرزمینِ قومِ لوط در فلسطین قرار داشته ، سفرنامه نویسان و جغراف دانان قدیم از بقایا و آثارِ آن گزارش داده اند ( سفرنامه ابن بطوطه ، ج 1 ، ص 53 و مسالک و ممالک ، ص 15 ، 60 و 67 ) . بزرگترین شهرِ قومِ لوط ، سَدوم یا سُدوم است که بر اثر زلزله و قهر الهی به عمق بحرالمیت فرو رفته است . ]
صد هزاران ز انبیایِ حق پَرست / خود به هر قرنی سیاست ها به دست,صد هزار از پیامبران خداپرست ، هر کدام در عهدِ خود کیفرهایی بر بَدکاران فرود آورده اند . [ رجوع کنید به شرح قرون ماضیه در شرح بیت 3118 دفتر اوّل . صد هزاران و امثال این ارقام برای نشان دادن کثرت است نه عددی معیّن . تعداد پیامبران بنا به روایتی از ابوذر ، یکصد و بیست و چهار هزار نفر است . ]
گر بگویم ، این بیان افزون شود / خود جگر چِه بوَد ؟ که کُه ها خون شود,اگر بخواهم این مسائل و رخدادها را شرح دهم ، سخن به درازا می کشد . جگر دیگر چیست ؟ حتی کوه ها هم به خون تبدیل می شوند . یعنی جگر که جای خود را دارد ، حتی کوه های گران هم نمی توانند شنیدن آن را تاب بیاورند . [ تداعی می کند آیه 21 سورۀ حشر را « اگر قرآن را بر کوه نازل کنیم ، کوه نیز متلاشی می شود » ]
خون شود کُه ها و باز آن بفسرد / تو نبینی خون شدن ، کوری و رَد,حتی کوه های جامد نیز بر اثر استماع کلام حق و یا تجلّی او ، به خون مبدّل می شوند و حیات پیدا می کنند و دوباره به مرتبۀ جماد باز می گردند . ولی تو این خون شدن و تحوّلِ جوهری را نمی بینی زیرا از نظرِ باطنی ، کور و مطرودی .
طُرفه کوری ، دوربینِ تیز چَشم / لیک از اُشتر نبیند غیرِ پَشم,عجب کوری هستی ، در امورِ دنیوی و مادّی ، بسیار بینا و موشکافی . اما از شترِ به این بزرگی ، پشمی بیش نمی بینی . ( طرفه = عجیب ، شگفت ) [ خلقت شتر ، فکرت برانگیز است اما تو به جای مطالعۀ شگفتی های خلقت او تنها به پشم های او نگاه می کنی . پشم ، در اینجا اشاره به ظواهر امور است و خودِ شتر ، اشاره به بواطنِ امور ، به عبارتی دیگر ، فرجامِ امور را در نمی یابی و فقط شیفتۀ ظواهری . چنانکه حضرت حق تعالی در آیه 7 سورۀ روم ، اینان را چنین وصف می فرمایند « و دانند احوالِ ظاهرِ زندگانی دنیوی را و ایشان از احوالِ آخرت به غفلت اندرند » ]
مو به مو بیند ز صرفۀ حرصِ اِنس / رقصِ بی مقصود دارد همچو خرس,انسان ظاهربین با انگیزۀ حرص و آز ، تنها منافع ظاهری و دنیوی خود را مو به مو می بیند و همچون خرس ، بی هدف می رقصد . [ چنانکه خرس در معابر و اَسواق می رقصد . و هر چه تماشاگران می دهند به صاحب خرس می رسد و به خرس جز رنج و زحمت بیهوده چیزی عاید نمی شود . دنیا پرستان نیز زحمت و مشقّت می کشند اما اندوخته های خود را برای دیگران می گذارند و می روند . ]
رقص ، آنجا کُن که خود را بشکنی / پنبه را از ریشِ شهوت بر کنی,جایی برقص و شادی کن که خودی و انانیّتِ خود را بشکنی و پنبه را از روی زخمِ شهواتِ خود برداری . [ مصراع دوم ، دارای ابهام است . زیرا معلوم نیست که « پنبه را از روی زخم برداشتن » به چه چیزی دلالت دارد ؟ اکبرآبادی گوید : کنایه است از نارسانیدن مقتضیّاتِ شهوت و ناجُستن آسودگی نَفس ( شرح مثنوی ولی محمد اکبرآبادی ، دفتر سوم ، ص 6 ) یعنی به شهوات نباید اعتنا کرد . شارحی دیگر معتقد است که این زخم ، زخمِ غفلت است و آن پنبه ، پنبۀ تلبیس و ریا ( سرّ نی ، ج 2 ، ص 696 ) یعنی نباید معایب خود را ریاکارانه از انظار پوشانید . قول دیگری نیز می گوید : به جایی برسی که زخمِ شهوات در وجودِ تو درمان پذیرد ( مثنوی استعلامی ، ج 3 ، ص 220 ) . ظاهراََ قول اوّل به سیاق ابیات نزدیکتر است زیرا لازمۀ خودشکنی و نفی عُجب و خودبینی ، گذشتن از شهوات است . یوسف بن احمد مولوی گوید : از جراحاتِ شهوانی ، پنبۀ هوی و هوس را بردار که زخمت ناسور می شود و به جای آن مرهمِ ریاضت بگذار ( المنهج القوی ، ج 3 ، ص 23 ) ]
رقص و جولان بر سَرِ میدان کُنند / رقص ، اندر خونِ خود مَردان کُنند,مردان حق در ملأ عام می رقصند و جُست و خیز می کنند . مردان حق در میانِ خونِ خود می رقصند . [ ممکن است منظور این باشد که رقصِ صوفیانه در اَنطار موجبِ رفعِ انانیّت و خودبینی سالک می شود و بدینگونه این رقص از نظرِ مولانا نوعی ریاضت و مجاهده محسوب می شود ( سرّ نی ، ج 2 ، ص 697 ) . یوسف بن احمد مولوی ، منظور از «میدان» را عرصۀ روحانیات می داند ( المنهج القوی ، ج 3 ، ص23 ) ]
چون رَهند از دستِ خود ، دستی زنند / چون جهند از نقصِ خود ، رقصی کنند,مردان حق ، وقتی که از دستِ خودنگری و انانیّتِ خود می رهند . دست افشانی می کنند و همینکه از نقص های خود آسوده می شوند ، رقص و پایکوبی می کنند .
مطربانشان از درون ، دف می زنند / بحرها در شورشان ، کف می زنند,نوازندگان آنان از یَرِ حقیقت و با خلوص دف می زنند و دریاها از شور و غوغای آن مردم ، کف بر لب می آورند . [ رقص و سماع اینان ریاکارانه و هوسبازانه نیست بلکه خالصانه و از روی نیاز تکاملی روح است . به همین جهت پدیده های طبیعی نیز با آنان همراه و همنوا می شوند و می توان گفت نوازندگان از درون آنها می نوازند . ]
تو نبینی ، لیک بهرِ گوششان / برگ ها بر شاخه ها هم کف زنان,تو نمی توانی این حال را ببینی ولی برگ درختان بر روی شاخساران برای آنان دست می زنند تا گوشهای باطنی آن را بشنوند .
تو نبینی برگ ها را کف زدن / گوشِ دل باید ، نه این گوشِ بَدَن,تو نمی توانی دست افشانی برگ ها را تماشا کنی زیرا برای این کار باید گوشِ دل داشت نه گوشِ ظاهری .
گوشِ سَر بربند از هَزل و دروغ / تا ببینی شهرِ جانِ با فروغ,گوش ظاهری و جسمانی را از استماع سخنان یاوه و بی پایه فروبند تا وادی روح و روان را روشن و فروزان مشاهده کنی . [ ابیات 566 تا 569 دفتر اوّل این بیت را تفسیر می کند ]
سَر کشَد گوشِ محمّد در سُخُن / کش ، بگوید در نُبی حق هُو اُذُن,حضرت محمد (ص) رازِ کلامِ حق تعالی را در می یابد زیرا که حق تعالی در قرآن کریم ، او را « گوش » خوانده است . [ اشاره است به آیه 61 سوره توبه « و برخی از ایشان (منافقان) می آزُرند پیامبر را به هر گفتار و گویند : که وی سخن شنو است . بگوی که او (پیامبر) شنونده سخنانی است که برای شما بهتر است و او به خدا گرویده و سخنان مؤمنان را باور دارد و همو برای گروندگان به خدا رحمت است و آنان که رسول خدا را می آزُرند به کیفری دردناک دچار آیند » سر کشیدن گوش = عبارت از رسیدن به سِرِ سخن و حقیقت کلام و صدق را از کِذب دریافتن ( شرح مثنوی ولی محمد اکبرآبادی ، دفتر سوم ، ص 6 ) ]
سَر به سَر گوش است و چشم است این نَبی / تازه زُو ما مُرضِع است او ، ما صَبی,سرتاسر وجودِ پیامبر (ص) گوش و چشمِ باطنی است . ما از او تازگی و طراوت کسب می کنیم . او شیر دهنده است و ما شیر خوار . [ پیامبر (ص) شیر معارف و اسرارِ ربّانی را به ما اطفالِ سلوک می نوشاند . مُرضِع = زنی که طفل را شیر می دهد / صَبی = طفل ، کودک ]
این سخن پایان ندارد ، باز ران / سویِ اهلِ پیل و ، بر آغاز ران,این سخنانی که بیان کردیم ، واقعاََ پایانی ندارد ، بنابراین برو به سوی حکایت فیل و دنبالۀ آن را نقل کُن . [ مولانا ، این نابغۀ نادره الحق که در نقل معانی و درجِ حقایق عرفانی در لابلای حکایات ، گوی سبقت از همگان در ربوده ، همانطور که ملاحظه می شود از حکایتی بدین کوتاهی چه معانی بلندی به دستِ خواننده می دهد . ]
بشنو این نی چون حکایت می کند / از جدائی ها شکایت می کند,از این نی بشنو که چگونه از فراق سخن می گوید و از جدائی ها و ایام هجران شکوه می کند . [ نی تمثیلی است از انسان کامل و ولیّ واصل . اینکه نی رمزی از وجود انسان تلقی شود . پیش از مولانا هم در نزد صوفیان معمول بوده است . از آن جمله شیخ احمد غزالی در رساله بوارق یک جا به نی ( = قَصَب ) اشاره می کند و آن را رمزی از ذات انسانی می شمرد . همچنین در حدیقه سنایی و در ذیل اوحدالدین رازی بر سیرالعباد سنایی هم اشارت هایی به درد و سوز نی و ارتباط آن با احوال انسانی است . ( جستجو در تصوف ایران ، ص 303 و 304 ) . شارحان مثنوی منظور از نی را انسان کامل دانسته اند از آن جمله عبدالرحمن جامی ( رساله نائیه ، ص 3 تا 6 ) و یعقوب چرخی ( رساله نائیه <چرخی> ، ص 4 و 5 ) و اسماعیل انقروی ( شرح کبیر انقروی ، ج 1 ، ص 4 ) . نیکلسون با الهام از شارحان پیشین می گوید : نمی توان تردید کرد که نی بطور کلی روح ولّی یا انسان کامل را می نمایاند که به سبب جدایی خود از نیستان ، یعنی آن عالم روحانی که در مرتبه پیش از وجود مادی ، آنجا وطن داشت . نالان است و در دیگران نیز همین اشتیاق را به وطن حقیقی شان زنده می سازد . دیگر اینکه نی در اینجا یا کنایه است از حسام الدین ( که شاعر با او عارفانه یکی است ) و یا نشانی است از خودِ شاعر که وجودش از نفخه الهی پُر است و آن را در قالب نغمه و ترانه جاری می سازد . این استعاره هم در دیوان شمس و هم در مثنوی معنوی فراوان آمده است . ( شرح مثنوی معنوی مولوی ، دفتر اول ، ص 18 و 19 ) ] – در اینجا مناسب است که پیرامون اصطلاح انسان کامل توضیحی به اختصار آورده شود . بحث انسان کامل یکی از پُردامنه ترین مباحث عرفانی است که با عرفان و تصوف ابن عربی قرین شده است و زان پس این تعبیر در اهل عرفان و تصوف رواج یافت تا بدانجا که رسالات مفرده ای در این باب نگاشته شد . ابن عربی انسان را کون جامع می داند ( شرح فصوص الحکم ، ج 1 ، ص 55 ) زیرا کون در اصطلاح عرفا عبارت از عالم هستی است . یعنی انسان زُبده و سُلافه هستی است و انسان در واقع روح عالم و عالم ، جسد اوست . یعنی جهان بدون در نظر گرفتن انسان ، کالبدی است مُرده و جامد . بدین سان انسان کامل را نسخه تامه عالم دانسته اند . چنانکه عزیزالدین نَسَفی گوید : بدان که هر چیز که در عالمِ کبیر اثبات می کنند باید که نمودار آن در عالمِ صغیر باشد تا آن سُخن راست بُوَد . از جهت آنکه عالم صغیر ، نسخه و نودار عالم کبیر است . و هر چیز که در عالم کبیر هست در عالم صغیر نمودار این است ( الانسان الکامل ، ص 355 ) . شیخ محمود شبستری در بیان مقام انسان کامل گوید : یکی ره برتر از کون و مکان شو / جهان بگذار و خود در خود جهان شو  باز ابن عربی گوید : « نسبت انسان به حضرت حق تعالی ، نسبت مردمک چشم است با چشم و دیدن بدان حاصل آید » نشانه های انسان کامل : آنست که او را چهار چیز به کمال باشد . اقوال نیک . افعال نیک و اخلاق نیک و معارف ( مقصد اقصی ، ص 219 ) . تشبیه انسان کامل به نی از آنروست که درون او از تعلقات دنیوی و هواهای نفسانی تهی است . همانطور که نی تو پُر ، دَمِ نایی را منعکس نمی کند . انسانی هم که درونش آکنده از هواجس نفسانی و تعلقات دنیاوی باشد نمی تواند دَمِ الهی را منعکس کند .
کز نیستان تا مرا ببریده اند / در نفیرم مرد و زن نالیده اند,از همان روزی که مرا از اصل و خاستگاهم ( نیستان ) جدا کرده اند ، مرد و زن در ناله های من ناله های جانگداز خود را سر داده اند و همراه من از درد فراق نالیده اند . منظور بیت : از وقتی که روح لطیف آدمی از مرتبه الهی به این جهان مادی هبوط کرده سخت غمگین است و اشتیاق دارد که به اصل خود رجوع کند .
سینه خواهم شرحه شرحه از فراق / تا بگویم شرح درد اشتیاق,دلی می خواهم که از درد و سوز فراق پاره پاره شده باشد ، تا برای چنین دلی از درد اشتیاقم به وصال سخن بگویم . [ مسائل عرفانی و روحانی را فقط از طریق تجربه های درونی می توان دریافت زیرا کمیت الفاظ و عبارات در انتقال این احوال لنگ است . ]
هر کسی کو دور ماند از اصل خویش / باز جوید روزگار وصل خویش,هر کس که از اصل و مبدا خود دور افتاده باشد سرانجام به تکاپو می افتد و روزگار وصال خود را می جوید تا بدان نائل شود . [ این بیت سیر کمالی موجودات بخصوص انسان را بیان داشته است . مولانا در یکی از آثار منثور خود گوید : … عجیب صعب و دشوار و غریب آن باشد که قطره تنها مانده در بیابان ، کوهساری یا دهان غاری یا در بیابان بی زنهاری در آرزوی دریا که معدن آن قطره است . آن قطره بی دست و پا تنها مانده بی پا و پاافزار ، بی دست و دست افزار از شوق دریا یارِ بی مدد سیل و یار غلطان شود و بیابان را می بُرد به قدم شوق سوی دریا می دواند بر مرکب ذوق . ( مجالس سبعه ، ص 25 ) ] رجوع به مبدا دو نوع است . یکی رجوع اختیاری و دیگری رجوع اجباری ، رجوع اختیاری آن است که سالک با ارشاد انسان کامل ، طریق تصفیه را پیماید و به تهذیت نفس رسد و حقیقت را شهود کند ولی رجوع اجباری فقط با مرگ و فنای کالبد عنصری تحقق یابد .
من به هر جمعیتی نالان شدم / جفت بدحالان و خوش حالان شدم,من برای اینکه همدم و همرازی پیدا کنم و درد فراق را با او در میان بگذارم در میان هر جمعیتی حاضر شدم و ناله ها کردم ، هم با آنان که حالی نازل دارند حشر و نشر کردم و هم با آنان که حال عالی دارند . – اکبرآبادی گوید : مراد از «جمعیت» مجلس است و مستمعان دو قسم اند : خوش حال و بد حال .  خوش حال آن کسی است که با استماع نغمه ، درِ معرفت و حضور به روی او گشوده گردد و بدحال کسی است که فسق و فجور در باطنش پیدا شود و یا محبت مال و جاه در طبیعت او هویدا گردد ( شرح مثنوی ولی محمد اکبرآبادی ، دفتر اول ، ص 5 ) . حکیم سبزواری معتقد است که چون انسان کامل مظهر جمیع اسماء و صفات الهی است و صفت قهر و لطف را توامان دارد . پس با همگان اعم از صالح و طالح معاشرت کند ( شرح اسرار ، ص 11 ) .
هر کسی از ظن خود شد یار من / از درون من نجست اسرار من,هر کس از روی وهم و گمان خود با من یار و همراه شد ولی هیچکس از اسرار درون من واقف نشد . [ ظن و گمان ، حرامیان طریق سالکان و اهریمنان سبیل طالبان اند ، اگر سالک نتواند از کمند این دزدان راه ، برهد به منزلگه حقیقت نرسد . حکیم سبزواری در شرح بیت فوق ، کلامی موجز و عمیق دارد . او معتقد است که هر کس به اندازه ظرفیت وجودی اش از معرفت حضرت حق تعالی بهره مند می شود . لیکن انسان کامل به جهت آنکه آینه تمام نمای حضرت سبحان است مجلای کامل اسماء و صفات حق می شود و در روز محشر ، حق بر عموم بشر تجلی می کند . این تجلی بر حسب درجه قرب بنده به حق ، شدت و ضعف دارد ( شرح اسرار ، ص 11 ) ]
سر من از ناله من دور نیست / لیک چشم و گوش را آن نور نیست,هر چند رازهای درونی ام در ناله های من نهفته و از آن جدا نیست و به گوش هر کس می رسد ولی چشم را آن بینائی و گوش را آن شنوائی نیست که به اسرار نهفته من پی ببرد . – سر درونی من از کلام من دور نیست زیرا کلام همچون آینه ای ، اسرار دل را آشکار می کند ولی چشم و گوش مردم عامه آن نور معرفت را ندارد که از کلام اولیا به احوالشان پی برد .
تن ز جان و جان ز تن مستور نیست / لیک کس را دید جان مستور نیست,به عنوان مثال با اینکه جسم و جان به هم پیوسته اند و هیچکدام از دیگری پوشیده و نهفته نیست ولی کسی اجازه ندارد که جان را ببیند یعنی آنان که اسیر جسم و جسمانیات هستند نمی توانند روح لطیف را ادراک کنند . [ انقروی عقیده دارد که انسانهای کامل که مظهر حق اند گویند : اسرار درون ما از کلام ما دور نیست و درست مانند جسم و روح که از یکدیگر پوشیده نیستند ولی هیچکس روح را نمی تواند ببیند . درست است که روح با این چشم دیده نشود ولی از لحاظ تدبیر و تصرفی که دارد و از جهت خواص و کمالاتش پوشیده نیست . ( شرح کبیر انقروی ، دفتر اول ، ص 20 و 21 ) . اکبرآبادی گوید : این بیت تمثیل بیت بالاست . پس ناله نی به مثابه تن باشد و سِرّ ناله به منزله جان . و چنانچه جان به حواس ظاهر ، مُدرَک نمی شود و سِرّ ناله هم به حواس ظاهر محسوس نمی گردد . (شرح مثنوی ولی محمد اکبرآبادی ، دفتر اول ، ص 6 ) .  استاد فروزانفر گوید : این بیت به منزله دلیل و مثالی است سابق که به موجب آن سِرّ و رازدل در ناله ظاهر می شود . از اینرو «ناله» به منزله تن و «راز» به مثابه روح است که هم محرک ناله و هم در وی جلوه گری می کند . ولی هر چشم و گوشی سِرّ دل را در نمی یابد . همچنانکه جان محرک بدن است و بدن مظهر افعال اوست و با وجود این به چشم دیده نمی شود و این از آن جهت است که موجود اعمّ از محسوس است . و شاید که چیزی موجود باشد و نفس آن را ادراک کند ولی حس آن را درنیابد مانند کلیه معقولات که موجود است ولی محسوس نیست . ( شرح مثنوی شریف ، دفتر اول ، ص 14 ) ] منظور بیت : همانطور که روح از جسم مخفی است . راز درون اولیالله نیز بر عامگان پوشیده است .
آتش است این بانگ نای و نیست باد / هر که این آتش ندارد نیست باد,این نغمه نی در واقع آتش است یعنی کلام گرم و آتشین اولیاء الله است و معلول بادها و هواهای نفسانی نیست و هر کس که از این آتش بهره ای ندارد عدمش بهتر از وجودش است .
آتش عشق است کاندر نی فتاد / جوشش عشق است کاندر می فتاد,اگر نی به ناله و حنین پر سوز و گداز می افتد به خاطر آتش عشقی است که در  آن  افتاده و موجب  نوای حزین آن شده  است و اگر باده می جوشد آن هم به خاطر جوشش عشق است. – این بیت بر اصل اشراقی افلاطونی مبتنی است که عشق در جمیع کائنات جاری و ساری است بدین معنی که هر موجودی به سوی مرتبه عالی تر خود اشتیاق دارد و اصولا سبب حرکت و تکاپوی موجودات ، شوق به کمال است .
نی حریف هرکه از یاری برید / پرده هایش پرده های ما درید,انسان کامل که همچو نی ، نوای الهی می سراید یار و مصاحب آن کسی است که از همه تعلقات و آویزش های دنیوی اش بریده باشد ، مقامات معنوی آن اولیاء حجابهای ظلمانی و نورانی سالکان را از هم بدرد . [ اگر نی را همان ساز معروف بدانیم پرده های آن معنی دیگری می دهد . در علم موسیقی ، پرده به معانی مختلف بکار رفته است . و آنگونه که در موسیقی قدیم آمده با آنچه که امروزه از آن مراد می شود فرق دارد . در موسیقی قدیم پرده را بر دوازده آهنگ اطلاق می کردند . نوا و راست ، حسینی و راهُوی و عراق / حجاز و زَنگُله و بوسَلیک  با عشاق   دگر سپاهان ، باقی بزرگ و زیرافکند / اسامی همه پرده هاست بر اطلاق اما امروزه پرده به زه هایی اطلاق می شود که برای تعیین نت ها بر روی دسته چنگ و رباب و تار و سه تار و جز آن بندند . پس با توجه به معنی پرده در موسیقی قدیم ، مصراع دوم را می توان چنین معنی کرد . آهنگ ها و نغمه هایی که با نی نواخته می شود موجب تهذیب نَفس و تلطیف روح آدمی می گردد و حجاب های نفسانی را بر طرف می سازد  . ]
همچو نی زهری و تریاقی که دید؟ / همچو نی دمساز و مشتاقی که دید؟,آیا تا به حال کسی زهر و پادزهری مانند نی دیده است ؟ معلوم است که ندیده است و آیا تا کنون کسی همدم و مشتاقی مانند نی دیده است ؟ مسلما ندیده است . [ تریاق = پادزهر ، دوایی است مرکب از اجزای مختلف که در معالجه زهرهای حیوانی و امراض سخت استعمال می کرده اند . ] – همانطور که حضرت حق به صفت قهر و لطف موصوف می باشد ، انسان کامل نیز به صفت قهر و لطف متصف است . انسان کامل زهر است نسبت به اهل فسق و ارباب فجور و پادزهر است نسبت اهل به صلاح و اصحاب معرفت . یعقوب چرخی نیز گوید : انفاسِ شریفۀ ایشان که از سر حال و وجدان می بود تریاقی است مر مریدان را و زهری است مر منکران را همچون آبِ نیل که قبطی را خون بود و سبطی را آب ( رسالۀ نائیه ، ص 12 )
نی حدیث راه پر خون می کند / قصه های عشق مجنون می کند,انسان کامل از راه پر مشکل و خطرناک عشق ربانی حرف می زند و داستانهائی از عشاق پاکباز و مجنون صفت بازگو می کند .
محرم این هوش جز بی هوش نیست / مر زبان را مشتری جز گوش نیست ,اسرار حقیقت را تنها اهل فناء که از غیر حق بیهوش هستند درک توانند کرد ، و نااهلان و منکران در مقابل این اسرار کر و گنگ هستند . چنانکه طالب زبان ، تنها گوش است و هیچ عضو دیگری الفاظ را که به وسیله زبان گفته می شود نمی تواند بشنود . پس تا شخص لوح ضمیر را از اوهام و خیالات نپردازد راز حقیقت را درک نتواند کردن .
در غم ما روزها بیگاه شد / روزها با سوزها همراه شد,در غم عشق ما روزها از پی هم آمد و عمر سپری شد و ایام و اوقات توام با سوز و گداز گردید . یعنی درد طلب عشاق و میل به وصال در آنان دائمی است و یک لحظه قطع نمی شود .
روزها گر رفت گو رو باک نیست / تو بمان ای آنکه جز تو پاک نیست ,اگر این روزهای پر سوز و گداز سپری شد و عمر گذشت ، بگو ای عمر بگذر که از گذر تو هیچ باکی ندارم اما تو ای حضرت معشوق ، عنایات و الطافت همواره متوجه ما باشد که توئی پاک و منزه و همچون تو کسی منزه نیست . – ارزش و اعتبار حیات از دید عاشق عارف ، نیل به حضرت معشوق است و حیاتی که عاری از طلب حقیقت باشد در نظر او هیچ ارزشی ندارد .
هر که جز ماهی ، ز آبش سیر شد / هر که بی روزی است ، روزش دیر شد,بجز ماهی ، هر کس از آب سیر می شود زیرا حیات ماهی فقط در آب میسر است . همینطور عاشق صادق بدون عشق و طلب حضرت معشوق زندگی نتواند کرد پس مایه حیات عاشق ، عشق است و هر کس که از آب عشق و عرفان بی نصیب باشد روحی پژمرده و افسرده دارد . [ هر گاه کسی دچار دل سیری و ملال گردد معلوم می شود که از عشق و معرفت بی بهره است . ] مولانا به کرّات عاشقِ صادق را به ماهی تشبیه کرده است که مایۀ حیات و بقایش عشق است . یعقوب چرخی گوید : غیر ماهی از آب ، سیراب شود . امّا ماهی را از آب سیری نیست . عشاق را همچون ماهیان بدان که از آبِ حیاتِ عرفان ، ایشان را سیری نیست ( رسالۀ نائیه ، ص 16 ) .
در نیابد حال پخته هیچ خام / پس سخن کوتاه باید والسلام,شخص خام نمی تواند احوال پختگان را دریابد زیرا حال آنان را نمیتوان  با الفاظ و عبارات درک کرد ، حال که چنین است پس باید سخن را کوتاه نمود و دم فرو بست .
بند بگسل باش آزاد ای پسر / چند باشی بند سیم و بند زر ؟,ای پسر ، قید و بند تعلقات دنیوی را پاره کن و از زنجیر دنیوی و نفسانی آزاد شو . آخر تا کی گرفتار سیم و زر خواهی بود . – ای پسر ، خطاب به سالکان است که در واقع فرزند معنوی مشایخ بشمار آیند زیرا در طریقت نوعی اتصال میان مرید و مراد ایجاد می گردد . چنانکه مرید ، جزئی از اجزای مراد محسوب شود همانطور که فرزند ، جزئی از پدر محسوب آید . آزادی و حرّیت ، در اینجا بدین معنی است که بنده ، دل در گروی چیزی نسپارد اِلّا به حق ، پس شرطِ پختگی و کمالِ روحانی ، گسستن حُبِ عِنان گسیخته به مال و مُکنتِ دنیوی است .
گر بریزی بحر را در کوزه ای / چند گنجد ؟ قسمت یک روزه ای,به عنوان مثال ، اگر آب دریا را درون کوزه ای بریزی . چقدر در آن جمع می شود ؟ مسلما به اندازه نصیب و بهره یک روز . – این استدلال در بیان حرص و آز بی اندازه آزمندان بیان شده است پس نباید گرفتار حرص و آز شد زیرا آزمندی آدمی را به پریشانی و اضطراب در می کشد .
کوزه چشم حریصان پر نشد / تا صدف قانع نشد پر در نشد,چشم آزمندان با همه محدودیتی که دارد هرگز سیر نمی شود و هر چه زر و سیم بیندوزند پریشانی خاطرشان بر طرف نمی شود بلکه هر روز آتش حرص و آزشان تیزتر گردد . برای مثال تا صدف قانع نباشد و از قطرات فراوان باران به چند قطره اکتفا نکند هرگز درونش پر از مروارید نگردد . [ برخی از قدما می پنداشتند که مروارید از دانه های باران نیسان حاصل می آید . خواجه نصیر گوید : که در افواه مشهور است که آن وقت که باران نیسان می آید. صدف ، دهان باز گشاده و قطرات باران را می گیرد و چون این قطرات به باطن صدف می رسد به خاصیتی که در جوف صدف ، قدرت ازلی تعبیه کرده . مروارید متولد می شود . ( تنسوخ نامه ایلخانی ، ص 84 و 85 ) . مولانا در بیان ضرورت و فایده قناعت این باور عامیانه را بر سبیل مثال آورده است . ( نیسان : ماه هفتم سریانی مطابق فروردین و اردیبهشت است . در قدیم وقتی در این ماه باران می بارید . ظرفی در بیرون می نهادند و قطرات باران را جمع می کردند و ادعیه ای بر آن می خواندند و آن را جهت استشفای بیماران و سلامتی ، مدام می نوشیدند . )
هر که را جامه ز عشقی چاک شد  / او ز حرص و جمله عیبی پاک شد,هر کس جامه خود خواهی و نفسانی اش از شدت عشق به حضرت معشوق ، چاک شود . او از حرص و هر نوع عیبی پاک خواهد شد . – عشق خواه حقیقی یا مجازی ، سبب تبدیل اخلاق است . ما می بینیم که شخص پیش از آنکه عاشق شود ممسک و مال دوست و یا بددل و ترسوست ولی همینکه عشق بر وجودش استیلا یافت سر کیسه های بسته و مهر زده را باز می کند و همه را در راه معشوق در می بازد و یا به استقبال خطر می رود و خویش را در بلاهای صعب می افکند و از هیچ چیز نمی هراسد .
شاد باش ای عشق خوش سودای ما / ای طبیب جمله علت های ما,ای عشقی که موجد هیجانات خوب و جذاب روحی می شوی و ای طبیب همه دردها و امراض ما ، همواره شادمان و با نشاط باش .
ای دوای نخوت و ناموس ما / ای تو افلاطون و جالینوس ما,ای عشق توئی دوای خود بینی و خود نمائی ما و توئی طبیب روحانی و جسمانی ما . [ عشق در اینجا و بسیاری از موارد مثنوی کنایه از معشوق است . ] افلاطون = حکیم معروف یونان باستان به سال 427 پیش از میلاد متولد شد و نزدیک به هشتاد سال زیست . ( سیر حکمت در اروپا ، ج 1 ، ص 16 ) وی از مردم شهر آتن بود . او پزشک و عالِم بود و به هیأتِ افلاک و علم خواص و طبایع اعداد دانا بود . ( طبقات الاطبّا و الحکما ، ص 81 ) وی را زعیم حکمای اشراقی دانسته اند . چرا که راهِ وصول به حقیقت را تهذیبِ نَفس و مکاشفه می دانست . از این رو در این بیت کنایه از طبیب روحانی است . جالینوس = از مشهورترین اطبّایِ یونانِ باستان پس از ابقراط محسوب می شود . ( دائرة المعارف فرید وجدی ، ج 3 ، ص 3 ) وی بس جهانگردی می کرد و بسیاری شهرها را دید . او در سن هفده سالگی در طب و فلسفه و علوم ریاضی به درجۀ کمال رسید و در بیست و چهار سالگی در این علوم به درجۀ اجتهاد نائل شد ( طبقات الاطبّا و الحکما ، ص 81 ) جالینوس هنگامی ظهور کرد که صنعتِ طب دستاویزِ سوفسطائیان شده بود و محاسنِ آن از میان رفته بود . بدین جهت خود را مهیا کرد که از طب دفاع کند و آن را در محلِ مناسبِ خود گذارد . او عقاید و آراء ابقراط و پیروانش را تأئید و تحکیم کرد و کتبی بسیار در این باب نگاشت و حقایق طب را آشکار ساخت و عقاید طبی را تأئید نمود . ( عیون الاتباء فی طبقات الاطبّا ج 1 ، ص 180 ) . جالینوس در اینجا کنایه از طبیبِ جسمانی است .
جسم خاک از عشق بر افلاک شد / کوه در رقص آمد و چالاک شد,جسمی که از خاک است بر اثر عشق الهی بر اوج افلاک و آسمانها رفت و کوه به رقص و رفتار آمد .
عشق جان طور آمد ، عاشقا / طور مست و خَرّ موسی صاعقا,ای عاشق ، آن روحی که به کوه طور جان و حیات بخشید عشق بود ، به برکت عشق بود که کوه طور مست شد و موسی ( ع ) از عظمت و مهابت آن بیهوش بر زمین افتاد . [ مصراع دوم اشارت است به آیه 143 سورۀ اعراف « و چون موسی ( با هفتاد نفر از بزرگان قومش ) وقت معین به وعده گاه ما آمد و خدا با وی سخن گفت ، موسی عرض کرد که خدایا خود را به من آشکار بنما که تو را مشاهده کنم خدا فرمود که مرا تا ابد نخواهی دید ولیکن در کوه بنگر اگر کوه به جای خود برقرار تواند ماند تو نیز مرا خواهی دید . پس آنگاه که نورِ تجلّی خدا بر کوه تابش کرد کوه را متلاشی ساخت و موسی بیهوش افتاد سپس که به هوش آمد عرض کرد خدایا تو منزه و برتری ، به درگاه تو توبه کردم و من اول کسی هستم که به تو و تنزه ذاتِ پاک تو ایمان دارم » ]
با لب دمساز خود گر جفتمی / همچو نی من گفتنی ها گفتمی,اگر با لب یارم که با زبان حال من دمساز است قرین می شدم مانند نی گفتنی های بسیاری می گفتم و اسرار عشق را به شرح باز میگفتم . – چنان در قبضه نائی معشوق و تصرفات او هستم که از خود اختیاری ندارم و بی عنایت او هیچ سرود و ندائی از من برنمی آید .
هر که او از همزبانی شد جدا / بی زبان شد گرچه دارد صد نوا,زیرا هر کس که از همزبانش جدا شود ، اگر صد نوا و نغمه هم داشته باشد باز هم لال و بی زبان خواهد بود . – یکی از آداب اهل سلوک “صَمت” به معنی خاموشی است و آن بر دو نوع است یکی صَمت عامگان و دیگری صَمت خاصگان . مراد از صَمت عامگان این است که سالک مبتدی باید زبان خود را مواظبت کند و آنرا کمتر بکار گیرد تا خطا کمتری مرتکب شود . چرا که زبان همچون مَرکبی نافرمان است که اگر بسته اش ندارند ، توسنی کند و موجبِ زیان شود . و اما مراد از صَمت خاصگان این است که عارفان کامل و سالکان منتهی مجاز نیستند که اسرار طریقت و حقیقت را به هر گوشی القا کنند مگر به قدر اهلیت اشخاص . ( رسالۀ فی السیر و السلوک ، ص 83 و رسالۀ قشیریه ، ص 181 ) یعقوب چرخی گوید : اهلِ تصوّف را سخنانی است که به هر زبان بیان آن نتوان کرد و ایشان به آن زبان خاص بیان اسرارِ حققت می کنند در میان همدیگر ، هر که واقف نیست پیش او سخن تصوّف نتوان گفت . ( رسالۀ نائیه ، ص 20 ) ابن عربی در اسرار صَمت گوید : صَمتِ مطلق درست نیست زیرا بنده مأمور است که ذکر خدا گوید . بلکه تنها این خاموشی در ظاهرِ اوست و نه در باطن وی . ( الفتوحات المکّیه ، ج 2 ، ص 180 ) ]
چونکه گل رفت و گلستان درگذشت / نشنوی زآن پس ز بلبل سرگذشت,همینکه فصل گل سپری شود و ایام گلستان بگذرد ، دیگر از بلبل نغمه نخواهی شنید . – چون بلبل روی گل بیند . هزاردستان را نوای خود سازد ولی در خارستان زمستان بی نوا ماند . یعنی حکم الهی را به اهل آن توان گفت اما چیش جاهلان از آن بیان نتوان کرد .
جمله معشوق است و عاشق پرده ای  / زنده معشوق است و عاشق مرده ای,هر چه هست معشوق است و عاشق پرده ای بیش نیست و آنکه زنده حقیقی است فقط معشوق است و عاشق بدون معشوق کالبد بی جانی بیش نیست . – آیه 26 و 27 سوره رحمن : همه چیز به فنا رود و تنها ذات پروردگارت که شکوهمند و بزرگوار است باقیست .
چون نباشد عشق را پروای او / او چو مرغی ماند بی پر ، وای او,اگر عشق به سوی عاشق توجه نکند ، عاشق مانند پرنده پر کنده ای است که وای بر احوالش . – عشق حق از حق سرچشمه می گیرد و به لطف او الهام می شود . وقتی که خداوند به عاشقان خویش عنایتی نداشته باشد . لطف خود را آنان دریغ می دارد و در نتیجه نمی تواند در مدارج کمال به پرواز درآید .
من چگونه هوش دارم پیش و پس / چون نباشد نور یارم پیش و پس ؟,اگر نور باطن حضرت معشوق در پیش و پس من نباشد ، من چگونه می توانم با این عقل جزئی و ادراک محدود راه را بیابم و در آن سلوک کنم . – منظور بیت : سرچشمه جمیع معارف روحانی و ادراکات معنوی آدمی نور حضرت حق است .
عشق خواهد کین سخن بیرون بود / آینه ، غماز نبود چون بود ؟,عشق ایجاب می کند که معانی و اسرار به ظهور رسد زیرا چگونه ممکن است که آینه صیقلی اشیاء را در خود منعکس نکند . – اگر عشق در جان آدمی شرر زند ، آثار آن در افعال و احوال او نمایان گردد . پس می توان گفت که عشق مانند آینه ای است که صور اشیاء را در خود نمایان می گرداند . همینطور در آینه عشق ، احوال عاشق آشکار شود . ( عشق کشاف ضمیر است ) . غمّاز = سخن چین ، اشاره کننده به چشم ، طعنه زننده ( آنندراج ، ج 4 ، ص 3062 ) در اینجا به معنی آشکار کننده و نشان دهنده است .
آینه ات ، دانی چرا غماز نیست / زآنکه زنگار از رخش ممتاز نیست,می دانی که چرا آینه دل و روحت اسرار و حقایق معنوی را نشان نمی دهد ؟ به خاطر اینکه زنگار هوی و هوس را از روی آن پاک نکرده ای . – منظور بیت : چون دل صاف و روشن شود اسرار عرفانی و حقایق ربانی در آن منعکس گردد . مادام که شخص دل از زنگار نپردازد حقایق ربانی در آن نقش نیابد .
مدّتی این مثنوی تاخیر شد / مُهلَتی بایست تا خون ، شیر شد,مدت زمانی این مثنوی نوشته نشد و انشاء و تقریر آن به تاخیر افتاد . زیرا که مثلا وقتی خون بخواهد به شیر تبدیل شود مدتی باید سپری گردد [ اصولا هر پدیده ای اعم از مادی یا روحی برای به کمال رسیدن نیازمند گذر زمان است ( شرح مثنوی ولی محمد اکبرآبادی ، دفتر دوم ، ص 1 ) در این بیت مولانا یادآور می شود که تاخیر در انشاء مثنوی ، بدین خاطر بوده است که حکمت و معارف باید مدتی در ذهن و قلب بماند تا قوام لازم گیرد . ضمنا مصراع دوم اشاره دارد به آیه 66 سوره نحل که می فرماید : « و همانا برای شما ، مشاهده حال چهارپایان مایه پند و عبرت است که ما از میان سرگین و خون ، /شیر پاک را به شما می نوشانیم که بر طبع نوشندگان ، گوارا است » ( شرح کفافی ، ج 2 ، ص 382 ) . به روایت افلاکی و به تبع آن جامی ، وقتی که دفتر اول مثنوی به پایان می رسد . همسر حسام الدین چلبی وفات می کند و بر اثر این حادثه اندوهبار ، حسام الدین نژند و افسرده می گردد . و مولانا نیز نظم مثنوی را دو سال تمام متوقف می کند . البته همانطور که در این بیت و ابیات بعدی آمده . تاخیر مثنوی و توقف در نظم آن فراتر از آن است که به یک حادثه طبیعی ( فوت همسر حسام الدین ) محدود شود بلکه می توان گفت که این تاخیر از آن رو بوده که حقایق ربانی و معارف باطنی باید به نُضجِ مطلوب می رسید و شرایطِ ظهور می یافت . ( مناقب العارفین ، دفتر دوم ، ص 742 و 743 و نفحات الانس ، ص 470 و 471 ) . خوارزمی در شرح بیت فوق می گوید : هر چیزی را در ارتقاء به درجه کمال و هر ناقصی را در اعتلا به زِروۀ جلال از تدریج و اِمهال چاره نیست . چنانکه خون بی مهلت ، شیر نگردد و هلال ، بی مضیِ مدت ، بدر مستنیر نشود . و برگ توت بی تدریج ، اطلس و اِکسون نتواند بود و قطره باران بی انقضای زمان دُرّ مکنون نیارد . ( جواهر الاسرار ، دفتر دوم ، ص 297 ) ]
تا نَزاید بَخت تو فرزند نَو / خون نگردد شیرِ شیرین ، خوش شنو,ای طالب معارف مثنوی ، خوب گوش کن . تا وقتی که مادرِ بختِ تو ، فرزند تازه ای نزاید . خون به شیر شیرین و گوارا مبدل نمی شود . [ وقتی که مادر ، حامل جَنین است و غذا می خورد عصاره غذا وارد خون می شود و خون از طریق مجاریِ خاص ، جَنین را تغذیه می کند ولی همینکه جَنین از مادر جدا شد و به صورت نوزادی متولد گردید . خون موجود در پستانِ مادر ، به شیر تبدیل می شود تا نوزاد از آن بهره گیرد و بالنده گردد . پس شرایط استحاله و تبدیل خون به شیر تولد است . در عرصه معنا نیز همین شرط حاکم است . . یعنی انسان باید تولد مجدد پیدا کند و از رَحِمِ مادیت و هوی خارج شود و در پهنه کمالات و مکارم تولد یابد . در این صورت شیر حقایق و معارف باطنی برای او جوشیدن می گیرد . ]
چون ضیاءالحق حُسام الدین عِنان / باز گردانید ز اوجِ آسمان,چون ضیاء الحق ، حسام الدین چلبی ، عِنان توجه و عزیمتش را از اوج آسمان معنوی باز گردانید . یعنی از تحریر معنوی و تقریرِ کلام معنوی که صرفا برای ارشاد مردم انجام می داد فراغت جُست . ( و دلیل فراغتش هم این بود که برای مشاهده مراتب حقایق دنیوی و معارج اسماء الهی رفته بود ) پس بی بهار همت زندگی بخش وی ، غنچه های معانی و حقایق ربانی در باغ دل ناشکفته ماند . ( شرح کبیر انقروی ، دفتر دوم ، جزء اول ، ص 11 ) همانگونه که مشاهده می شود . مولانا توقف و تاخیر در نظم مثنوی را ناشی از تأملات روحی و مکاشفات قدسی حسام الدین ذکر می کند و هیچگونه اشارتی به به اندوه و سوگ حسام از فقدان همسرش ندارد . ( شرح کفافی ، ج 2 ، ص 383 ) ضیاءالحق ( = روشنی حق ) لقبی است که مولانا غالبا در مثنوی ، حسام الدین را بدان می خواند . بطور کلی در میان صوفیان از گذشته تا حال رسم چنین بوده است که مریدان و سالکان و منتهیان را بر حسب مقام معنوی و مرتبت سلوک به لقبی ملقب می کردند و این را لقب طریقتی گویند . البته برخی از صوفیان ، لقب طریقتی را مختص کاملان و مشایخ می دانستند و بر مریدان مبتدی لقبی نمی نهادند . از سده های آغازین ظهور تصوف ، رفته رفته نهادن لقب طریقتی باب شد به این نحو که نامهایی از قبیل نور ، بهاء ، جلال و … را به کلمه « دین » ختم می کردند و لقب می ساختند . مانند نورالدین ، بهاءالدین ، جلال الدین . ( راز گشا ، ص 60 به بعد ) . صوفیان در تحلیل این مطلب می گویند که انبیاء و اولیاء نیز پس از اذن یافتن در ارشاد خلایق از طرف اذن دهنده به لقبی خاص ملقب می شدند مانند صفی الله ، نجی الله ، خلیل الله ، کلیم الله ، روح الله و حبیب الله که به ترتیب لقب حضرت آدم (ع) ، نوح (ع) ، ابراهیم (ع) ، موسی (ع) ، عیسی (ع)  و محمد (ص) بوده است . ( نابغه علم و عرفان ، ص 62 ) . ولی از اواخر دوران زندیه در ایران که دوره بازگشت تصوف است سلاسل فقر غالبا القاب طریقتی خود را با نام علی ختم می کردند و این بدان جهت بود که خود را مرید امام علی (ع) می دانستند مانند لقب معصومعلی ، نورعلی ، حسینعلی و … گاه نیز لفظ شاه را به انتهای آن می افزودند که به قولی افزودن شاه ، مختص اقطاب بوده است به دلیل آنکه بر قوای وجودی خویش سلطنت و حکومت داشته اند مانند معصوم علیشاه ، نورعلیشاه ، حسین علیشاه . ( راز گشا ، ص 61 و نابغه علم و عرفان ، ص 62 ) ( عنان = دوال لگام که سوار به دست گیرد ) ( کَفته = شمافته شده و شکفته ) ]
چون ز دریا سویِ ساحل بازگشت / چَنگِ شعرِ مثنوی ، با ساز گشت,همینکه حسام الدین از دریای تأملات روحی و سیر معنوی متوجه این عالم شد . دوباره ساز دلنواز مثنوی آماده ترنم و نوا شد . [ وقتی که حسام الدین از حالت استغراق و محو بدرآمد و متوجه عالم صحو و کثرت گردید . نوشتن معارف مثنوی دوباره از سر گرفته شد . ( چنگ = از سازهای زهی است ولی در اینجا مطلق ساز ) ( با ساز = آماده و مهیا ) ] توضیحات در مورد حالات استغراق و صحو در شرح ابیات 57 و 575 و 2200 دفتر اول آمده است .
مثنوی که صیقلِ ارواح بود / بازگشتش روزِ اِستفتاح بود,مثنوی که برای روح ها و جان ها حکم صیقل داشت و آنها را با معارف معنوی ، پاک و صاف می کرد . دوباره نظم آن در روز استفتاح از سر گرفته شد و دفتر دوم آغاز گشت . ( صیقل = تیز کننده شمشیر و زدودن چرک و زنگ از آیینه و فلزات ) [ استفتاح = در لغت به معنی گشودن و آغاز کردن است ولی اصطلاحا بر روز پانزدهم رجب اطلاق می شود زیرا که درهای رحمت خدای تعالی و ابواب بهشت در این روز گشاده شود . ( شرح مثنوی ولی محمد اکبرآبادی ، دفتر دوم ، ص 3 ) اما طرز بیان مولانا در اینجا طوری نیست که نظر به تاریخ نیمه رجب داشته باشد بلکه ظاهرا بازگشت به نظم مثنوی را همچون نوعی استفتاح ذکر تلقی کرده باشد که گویی بازگشت به ادعیه و اذکار می باشد که یک چند متروک مانده است . ( سرّ نی ، ج 1 ، ص 27 ) نیکلسون می گوید : تعبیر استفتاح الذکر ، یعنی دعای افتتاح که درویشان مقارن آیین مداومتِ ذکر ، ترنم کنند . ]
مَطلعِ تاریخ این سَودا و سود / سال ، اندر ششصد و شصت و دو بود,مثنوی که محل داد و ستد معنوی و فایده های روحانی است . در سال ششصد و شصت و دو هجری نظم دفتر دوم آن آغاز شد .
بلبلی زینجا برفت و باز ، گشت / بهرِ صیِد این معانی بازگشت,بلبلی از این عالم صورت به عالم معنا رفت و به باز بلند پروازی تبدیل شد که برای صید معانی والا و گرانقدر به این عالم آمد . [ شارحان مثنوی پیرامون « بازگشت » در دو مصراع بیت فوق آراء مختلف و حتی متعارضی دارند . برخی مانند اکبرآبادی عقیده دارند که « بازگشت » را باید در مصراع اول به معنی باز آمدن و بازگشتن و در مصراع دوم به معنی باز شکاری خواند . زیرا رفتن با بازگشتن و صید با باز ( = پرنده ) تناسب معنوی دارد . ( شرح مثنوی ولی محمد اکبرآبادی ، دفتر دوم ، ص 3 ) . برخی نیز می گویند اگر « بازگشت » در هر دو مصراع باز شکاری و یا بازآمدن بخوانیم . اشکالی بوجود نمی آورد . ( شرح کبیر انقروی ، دفتر دوم ، ص 15 و 16 ) . کفافی و ملا هادی سبزواری نیز « باز گشت » را در مصراع اول به معنی باز شکاری گرفته اند . ( شرح کفافی ، ج 2 ، ص 383 و شرح اسرار ، ص 96 ) ]
ساعدِ شَه ، مَسکَنِ این باز باد/ تا ابد بر خلق ، این در ، باز باد,نشیمن و جایگاه این بازِ بلندپرواز عالم معانی ، بازوی حضرت شاه وجود باد و این درگاه معنا تا ابد به روی مردم گشوده باد . [ پرورش بازِ شکاری از رسوم رایج در میان شاهان و خلفای کشورهای اسلامی بوده است . بازهای تربیت شده جهت صید و شکار به کار گرفته می شدند و اُنسِ بسیار نزدیکی با صاحبانشان پیدا می کردند بطوریکه بر ساعد آنان می نشستند و مطیع و فرمانبر بودند . نیکلسون در توضیح این بیت گوید : حسام الدین تا ابد از اُنس با حق تعالی برخوردار باد . کلمات « این در » شاید اشاره به مثنوی یا اشاره به خود حسام الدین باشد . ( شرح مثنوی مولوی ، دفتر دوم ، ص 590 ) ]
آفتِ این در ، هوی و شهوت است / ورنه اینجا ، شربت اندر شربت است,این درگاه معنوی دو آفت بزرگ دارد . یکی پیروی از هوای نَفس و دیگری میل به شهوت . یعنی هر آنکس که به کمند این دو آفت گرفتار آید هرگز نمی تواند معانی والای مثنوی را درک کند و اگر هوای نَفس و شهوت در کار نباشد . انسان لذت و حلاوت بیکرانی از این معانی می یابد .
چشم بندِ آن جهان ، حلق و دهان / این دهان بربند ، تا بینی عیان,کام و دهان و توجه به شکمبارگی و لذاتِ حیوانی ، سبب می شود که چشم باطنی انسان بسته شود و نتواند حقایق معنوی را ادراک کند . حال که چنین است . ای سالک ، دهان خود را از غذاهای جسمانی فروبند و مرکوب تن را در مرغزار شهوات نچران و به ریاضت بکوش تا حقایق معنوی را آشکارا ببینی . [ واضح است که منظور دست کشیدن از غذاهای ضروری نیست بلکه مقصود ، حرص و آزمندی است که نباید بدان گرفتار آمد . ]
ای دهان ، تو خود دهانۀ دوزخی / و ای جهان ، تو بر مثالِ برزخی,ای دهان ، تو دهانۀ دوزخی و ای جهان ، تو نیز همانند برزخی . [ در مصراع اول ، دهان به دوزخ تشبیه شده است . چه حرص و آزمندی آدمی ، سیری پذیر نیست . هر چه به کام مادی بریزی باز هم زبانه فزون خواهی آن تیزتر و پر اخگرتر می شود . در آیه 30 سوره ق آمده است . « روزی که دوزخ را گوییم : آیا سیر گشتی ؟ و گوید : آیا بیش از این هست ؟ » ( توضیح بیشتر در شرح ابیات 1375 و 1376 دفتر اول آمده است ) اکبر آبادی در شرح مصراع اول گوید : لذات جسمانی ، عین دوزخ است . ( شرح مثنوی ولی محمد اکبرآبادی ، دفتر دوم ، ص 4 ) . و در مصراع دوم « ای جهان » به برزخ تشبیه شده است . از آنرو که این عالم در حقیقت چیزی میان عدم و وجود است . یعنی وجودی ظلّی و اضافی دارد و نه حقیقی . ( شرح کبیر انقروی ، دفتر دوم ، جزو اول ، ص 17 ) . وجه دیگر این تشبیه از آنروست که دنیا محل درنگ و ماندگاری نیست چنانک برزخ نیز عالمی موقتی و گذراست . ( شرح کفافی ، ج 2 ، ص 385 ) .
نورِ باقی ، پهلویِ دنیایِ دون / شیرِ صافی ، پهلویِ جُوهای خون,مورِ پایدار و جاودان در پهلوی این دنیای پست است و شیر صاف و پاک نیز پهلوی جویبار خون قرار دارد . [ در قرآن کریم و روایات و اقوال عرفا و صوفیه ، خداوند به نور تشبیه شده است و حتی یکه از اسماء حضرت حق ، نور است . از اینرو می توان نور باقی را همانا ذات الهی دانست . پس عالم مادی جدا از عالم روح و معنا نیست و حضرت حق در این عالم به نحو تجلی در مظاهر ، ظاهر شده است خاصه در انسان که اشرف مخلوقات است . و روح و جسم یعنی معنا و ماده در هم سرشته شده و انسان جامع نغخه رحمانی و وسوسه شیطانی است . چنانکه شیر صاف در کنار مجاری خون است و شرح آن در بیت شماره یک همین بخش آمده است . با وجود نزدیکی خون و شیر ، این دو ماده در هم نمی آمیزند و اگر خون با شیر درآمیزد قطعا آن را تباه و آلوده می سازد . همینطور است حال انسان ، او جامع روحانیت و جسمانیت است و این دو عرصه هر چند قرین و نزدیک یکدیگرند ولی تداخل نمی کنند و هر گاه آلایشی از جسم و شهوت بدو رسد آن را منکدر و محتجب از حق می سازد . ( شرح کفافی ، ج 2 ، ص 385 ) . نیکلسون گوید : تشابه جهان و برزخ در واقع عبارت از آن است که در طول زندگی این جهان ، بهشتیان و دوزخیان در کنار هم می زیند. اما در باطن با حائلی از هم جدا شده اند . ( شرح مثنوی معنوی مولوی ، دفتر دوم ، ص 591 ) ]
چون در او گامی زنی بی احتیاط / شیرِ تو ، خون می شود از اختلاط,هر گاه در این جهان به سوی نفسانیت و شهوت ، گامی ناآگاهانه برداری . شیر روحانیت تو با خونِ نفسانیت و شهوت درآمیزد و در اثر این آمیزش از مرتبه والای روحانی به ورطه نازل جسمانی فرو می افتد . ( اختلاط = در هم آمیختن و آمیزش )
یک قَدم زد آدم اندر ذوقِ نَفس / شد فِراقِ صدرِ جَنّت ، طوقِ نَفس,آدم (ع) یک قدم در راه ذوق نفسانی برداشت و جدایی از مقام والای بهشت مانند طوقی به گردنش افتاد . یعنی دچار محنت جدایی از بهشت برین شد .
همچو دیو ، از وَی فرشته می گریخت / بهرِ نانی چند ، آبِ چشم ریخت ,به واسطه لغزشی که آدم (ع) را فرو گرفت . فرشتگان از او می گریختند . گویی که از شیطان می گریزند و این آدم برای پاره نانی ( چند دانه گندم ) اشک ها از چشم فرو ریخت .
گرچه یک مو بُد گُنه کو جُسته بود / لیک آن مو در دو دیده رُسته بود,گناهی که حضرت آدم (ع) مرتکب شده بود اگر چه به قدر یک مو بود یعنی خیلی ناچیز بود . ولی این بدان ماند که مویی درون چشم انسانی روییده شود . مسلما با وجود این موی ناچیز ، چشم آدمی نمی تواند اشتباه را ببیند و همواره از این موی ، در رنج نابینایی به سر خواهد برد . [ در اینجا حضرت آدم (ع) را به منزله دیده و دیگر انسانها را به سایر اعضای بدن تشبیه کرده است به این معنی که آن گناهی که از آدم سرزد . اگر از انسانهای دیگر سر می زد چندان تاثیری نداشت . زیرا خلیدن یک موی مثلا در دست یا پا نمی تواند کار آنها را مختل کند ولی برای انسان کاملی مانند آدم (ع) که حکم مردمک چشم را دارد چنین گناهی هر چند کوچک شایسته نیست و همین لغزش حقیر به مقام والای او خدشه وارد کرد . ( شرح کبیر انقروی ، دفتر دوم ، جزو اول ، ص 19 ) .
بود آدم دیدۀ نورِ قدیم / مُوی در دیده بود ، کوهِ عظیم,حضرت آدم (ع) از آنرو که انسان کامل بود . حکم مردمک چشم حضرت حق را داشت . به همین دلیل ، لغزشی که مرتکب شد . هر چند کوچک بود ولی نسبت به مقام او بسی بزرگ می نمود . این درست بدان ماند که مویی خُرد و ناچیز در چشمی بروید . مسلما همین موی بی مقدار می تواند چشم را از کار بیندازد و همچون کوهی عظیم ، جلوی دید آدمی را بگیرد و مانع از دیدن او شود . توضیح بیشتر در شرح بیت 1 و 1679 دفتر اول آمده است .
گر در آن ، آدم بکردی مشورت / در پشیمانی نگفتی معذرت,اگر حضرت آدم (ع) در آن هنگام که می خواست از گندم تناول کند . مشورت می کرد . هرگز در موقع پشیمانی از کرده خویش معذرت و پوزش نمی خواست . [ برخی از شارحان ، طرف مشورت آدم (ع) را عقل کل ( شرح مثنوی ولی محمد اکبرآبادی ، دفتر دوم ، جزو اول ، ص 5 ) و یا فرشتگان ( شرح کفافی ، ج 2 ، ص 386 ) دانسته اند . ]
زآنکه با عقلی چو عقلی جُفت شد / مانعِ بَد فعلی و بَد گفت شد,زیرا هرگاه دو عقل به یاری یکدیگر کار کنند . جلوی کردار بد و گفتار بد را می گیرند .
نَفس با نَفسِ دگر چون یار شد / عقلِ جزوی عاطل و بی کار شد,هرگاه دو نفس با هم متحد شوند . مسلما عقل جزوی عاطل و باطل می ماند و از انجام کاری و عمل خیری در می ماند . توضیحات بیشتر در شرح بیت 1109 دفتر اول آمده است .
چون ز تنهایی ، تو نومیدی شوی / زیرِ سایۀ یار ، خُرشیدی شوی,هرگاه تو از تنهایی و خلوت نشینی به نومیدی دچار آمدی و احساس کردی که به مراد و مقصودت ره نیافته ای . لازم است که به یک انسان کامل و مرشد فاضل خدمت کنی و صحبت او گزینی و سر بدو سپاری . [ درست است که مولانا یکی از لوازم سلوک را داشتن پیر و مرشد دانسته ولی در عین حال هشدار داده است که هر مدعی ژاژخا و مُلتَبِس به لباس دستگیری و ارشاد نیز لیاقت ارشاد ندارد و نباید فریفته این گندم نمایان جو فروش شد . ( توضیحات بیشتر در باب خلوت نشینی در شرح بیت 549 دفتر اول آمده است )
رَو بجو یارِ خدایی را تو زود / چون چنان کردی ، خدا یارِ تو بود,برو هرچه زودتر یارِ خدایی را پیدا کن و به خومت او درآ . وقتی چنین کردی . حضرت حق نیز یار تو می شود .
آنکه بر خلوت نظر بردوخته است / آخرِ آن را هم زِ یار آموخته است ,کسی که خلوت گزیند و نظرش را به روی ماسوی الله بسته دارد و در حضرت حق گشاید . این کار را نیز از انسان کامل و مرشد فاضل آموخته است . [ کفافی گوید : خلوت نشینی و مراقبه تنها نمی تواند سالک را به سرمنزل مقصود رساند بلکه بر اوست که از محضر مرشد و راهنمایی صادق بهره گیرد ( شرح کفافی ، ج 2 ، ص 386 ) . همه صوفیان بر لزوم پیر و مرشد تاکید دارند مگر اویسیان که می گویند می توان با کسب فیض از روحانیت انبیاء و اولیاء راهِ سلوک را به تنهایی تا سر منزل مقصود پیمود . ( توضیح بیشتر در شرح بیت 494 دفتر اول آمده است ) . برخی از محققان صوفیه می گویند ، اویس قرنی نیز بی راهنما و ولی ، سلوک نکرده . درست است که او در سرزمین یَمَن به سر می برد و به فیض محضر ختمی مرتبت واصل نشد . لیکن مسلما در یمن از جانب حضرت رسول اکرم (ص) ، نوّاب و خلفایی بودند که اویس را با حقایق اسلام و تعالیم آن آشنا سازند و راهبریش کنند . و ثانیا اویس در محضر امام علی (ع) به کمال رسید . ( طرائق الحقایق ، ج 2 ، ص 46 ) ]
خلوت از اغیار باید ، نه زِ یار / پوستین بهرِ دی آمد نه بهار,اگر من گفتم برو خلوت نشینی را انتخاب کن ، منظورم این نیست که از یاران محبوب خلوت بگزینی بلکه منظورم این است که باید از اغیار و همنشینان بد دوری گزینی و به کنج خلوت روی . چنانکه مثلا پوستین را در فصل زمستان پوشند تا از گزند سرما محفوظ ماند نه در فصل بهار . [ در این بیت مولانا «بهار» را کنایه از صالحان و «دی» را کنایه از طالحان به کار گرفته است . ( شرح کفافی ، ج 2 ، ص 287 ) ]
عقل با عقلِ دگر دو تا شود / نور ، افزون گشت و ره ، پیدا شود,هرگاه عقلی با عقلی دیگر همراه شود . قدرت راهنمایی و راهبری آنها دو چندان می شود و روشنگری و نور آنها فزونی می گیرد . در نتیجه به مدد راهنمایی آنها راه برای سالکان پیدا می شود و آنها در آن به سلوک می پردازند . [ صحبت و همنشینی عارفان و صاحبدلان به مثابه همکاری و اقتران عقول است . ( شرح کفافی ، ج 2 ، ص 287 ) ]
نَفس با نَفسِ دگر خندان شود / ظلمت افزون گشت ، ره ، پنهان شود,ولی هرگاه نفس اماره ای با نفس اماره دیگر همراه شود . هر چند از این دمساز شدن ، خشنود و خندان اند . ولی تاریکی گمراهی و ضلالتشان فزونی می گیرد و راه حق برای سالکان ، پنهان می شود . [ خندان شدن نفس با نفس دیگر ، حاکی از دمسازی و اقتران افراد بَد دل و تباهکار با یکدیگر است که بسی ظلمت آفرین و گمراه کننده است . ( شرح کفافی ، ج 2 ، ص 287 ) ]
یار ، چشمِ توست ، ای مردِ شکار / از خس و خاشاک او را پاک دار,یار صالح و مرشد کامل ، به مثابه چشم تو است . هم عزیزالوجود است و هم هادی . ای که در پی صید معانی هستی . بهوش باش که خس و خاشاک هوی و هوس بر او ننشیند که در این صورت سخت آزار و اذیت شود .
هین به جاروب زبان ، گَردی مکن / چشم را از خس ، ره آوردی مکن,مواظب باش که با جاروب زبان ، گرد و غبار راه نیندازی و برای چشم ، خس و خاشاک ارمغان نیاوری . یعنی مبادا آن یار صالح و مرشد کامل را برنجانی . [ سخن ناصواب ، بسانِ گرد و غباری است که زبان همانند جاروب ، آن را می پراکند و چشم را آزار می دهد . در اینجا زبان به جاروب و ولی مرشد به چشم تشبیه شده است ]
چونکه مومن آینۀ مومن بُوَد / رویِ تو زآلودگی ایمن بُوَد,جونکه مومنان آینۀ یکدیگرند . پس روی یارِ صالح و مرشد کامل از هر گونه آلودگی پاک است و به همین دلیل است که چگونگی باطن تو را به تو نشان می دهد . ( توضیحات بیشتر در شرح بیت 1328 دفتر اول آمده است )
یار ، آیینه است جان را در حَزَن / در رُخِ آیینه ، ای جان دَم مزن,از آنرو که یارِ صالح ، آیینۀ جان اندوهبار تو است . یعنی هر گاه که تو غمگین می شوی او یارِ تو می شود . پس به چهره و رُخِ آن آیینه ، دَم و نَفَس مزن که تیره م منکدر می شود . [ در اینجا مولانا ، بی ادبی و گستاخی نسبت به مرشد و راهنما را به دَم زدن بر آیینه تشبیه کرده است زیرا کلام درشت و بی حرمتی ، دل او را منکدر می سازد . ( شرح کبیر انقروی ، دفتر دوم ، جزو اول ، ص 24 و شرح کفافی ، ج 2 ، ص 387 ) ( حَزَن = اندوه و ماتم ) . این بیت و ابیات بعدی در باب لزوم رعایت ادب در مقابل ولیّ مرشد است ]
تا نپوشد رویِ خود را از دَمَت / دَم فرو خوردن بباید هر دَمت,تا آن یارِ صالح و مرشد کامل ، از کلام ناصواب تو رُخ برنتابد . بنابراین بر تو لازم است که همواره و در هر لحظه در محضر او ساکت و خموش باشی .
کم ز خاکی ؟ چونکه خاکی یار یافت / از بهاری صد هزار اَنوار یافت,آیا تو از خاک کمتری ؟ البته که کمتر نیستی زیرا که خاکِ مُرده بر اثر همنشینی و همراهی فصل بهار ، شکوفه های رنگارنگ بسیاری پیدا می کند . [ صد هزار در اینجا نماینده کثرت و فزونی است نه عددی خاص . بیت فوق در بیان اهمیت نقش ولی و هادی در ارشاد طالبان است . ( اَنوار = جمع نَور به معنی شکوفه و جمع نُور به معنی روشنی ) ]
آن درختی کو شود با یار جُفت / از هوای خوش ز سَر تا پا شِکُفت,مثلا هر درختی که یار و دمساز یار حقیقی شود . یعنی با بهار قرین گردد . از هوای لطیف بهاری سراپا شکفته می شود و با برگها و میوه ها آراسته می گردد . [ در این بیت ، اشاره ای است به سالکان و تنبیهی است بر طالبان . بدین معنا که درختان که شعور و عقل آدمی را ندارند . به محض همشنینی با بهار ، گل ها و میوه و تمام اسرار باطنشان را آشکار می سازند و شاد و با نشاط می شوند . پس سالک نیز باید از این پدیده طبیعی عبرت گیرد . ( شرح کبیر انقروی ، دفتر دوم ، جزو اول ، ص 24 ) ]
در خزان چون دید او یارِ خلاف / در کَشید او رُو و سر زیر لحاف,ولی همین درختان ، چون فصل پاییز و هوای خزانی را دمسازی نامناسب می بینند . سرِ خود را زیر لحاف می کنند . یعنی اسرار و استعداد و قوای باطنی خود را مخفی می دارند . [ شاید سر کشیدن زیر لحاف اشاره باشد به مستور شدن اشجار به زیر برف های زمستانی . ( شرح کفافی ، ج 2 ، ص 388 ) ]
گفت : یارِ بد بلا آشفتن بود / چونکه او آمد ، طریقم خفتن است ,آن درخت با زبان حال گوید : یار و مصاحب ناسازگار ، همچو بلایی است بس سخت و شدید . از اینروست که هر گاه بلا و فتنه ، ظهور می کند . روش و خوی من این است که به خواب اندر شوم . [ همانطور که پیداست . فاعلِ گفت ، درخت است که مثالی است از سالکان طریق حق که با هر کسی مصاحبت نمی کنند مگر یاری که دلش همچون آیینه پاک و عاری از زنگار حقد و آز و دنیا طلبی باشد . ]
پس بخُسپم ، باشم از اصحاب کَهف / بِه ز دقیانوس ، آن محبوسِ لَهف,آن سالک طریق که از صحبت و همنشینی با یارِ ناسازگار اجتناب دارد می گوید : من می خوابم که جزو اصحاب کهف باشم . چه خوابیدن در غار بهتر است از فرمانبرداری از دقیانوس حسرت خورده . [ لَهف = دریغ ، اندوهگین شدن ، حسرت خوردن . محبوسِ لَهف یعنی کسی که دچار اندوه و دریغ بر کارهای ناروای پیشین خود باشد ] – اصحاب کهف ، از قصص قرآنی است که نزد یهودیان و مسیحیان نیز سابقه دارد ( دایرة المعارف تشیّع ، ج 2 ، ص 913 ) این داستان به قدری مشهور است که نیازی به بازگویی آن نیست . لیکن همانطور که قبلا آمد ، مولانا برای اصحاب کهف و همه اولیاءالله ، حقیقت نوعیه قائل است . بدین معنی که در هر عصر و دوره ای اوصاف آنان در افرادی که از اولیاء دورانند ظهور می کند . ( توضیحات بیشتر در شرح ابیات 392 و 406 دفتر اول آمده است ) – دقیانوس ، امپراطور روم که به آزار و شکنجه نصارا مشهور است . در دو بیت اخیر مقایسه ای است میان بیداری و خواب در تعبیر صوفیانه ، خواب از بدیها و شرور بهتر است از بیداری برآن . و همچنین خواب از ارزشهای معنوی ، یکسره جهل و غفلت است . پس خواب اصحاب کهف در حکومت دقیانوس بهتر از بیداری بود . ( دائرة المعارف تَشیُع ، ج 2 ، ص 913 ) . چنانکه در یکی از سروده های هندی در وصف عارف گوید : « و شخصی که غالب بر حواس خویش است در شب غفلت جهانیان بیدار است و در امری که تمام مردم بیدارند او در خواب » ( بگوت گیتا ، ص 15 ) .
یَقظَه شان مصروفِ دقیانوس بود / خوابشان سرمایۀ ناموس بود,عُمرِ اصحاب کهف در بیداری به خاطر حکومت بیدادگرانه دقیانوس ، بی جهت صرف می شد . یعنی در واقع عمرشان تباه و تلف می گشت . زیرا همواره مورد تهدید و تخویف او بودند و بدان می اندیشیدند . ولی همینکه به خواب رفتند فکرشان از کمند عالم حسی رهید و از بند محسوسات آزاد شد و در نتیجه ، عزت و حرمت خود را محفوظ داشتند . [ اکبرآبادی گوید : ناموس در این بیت به معنی عزت و حرمت آمده است . ( شرح مثنوی ولی محمد اکبرآبادی ، دفتر دوم ، ص 7 ) . خداوند در آیه 25 سوره کهف می فرماید : « و آنها در کهف سیصد سال نه سال هم زیادتر درنگ کردند » برخی از مفسران ، سیصد و نه سال را مطابق سال قمری و سیصد سال را مطابق سال شمسی گرفته اند . ( تفسیر المیزان ، متن عربی ، ج 13 ، ص 276 ) ( یَقظَه = بیداری ) ]
خواب ، بیداری است چون با دانش است / وایِ بیداری که با نادان نشست,هر گاه خواب انسان همراه با علم و معرفت باشد عین بیداری است . وای به حال آنکه بیدار است و با نادانان مصاحبت می کند و عمرش را در این راه تلف می سازد . [ پیامبر (ص) فرمود : « چشمانم می خوابد ولی قلبم نمی خوابد » ( شرح مثنوی ولی محمد اکبرآباددی ، دفتر دوم ، ص 7 ) ]
چونکه زاغان ، خیمه بر بهمن زدند / بلبلان پنهان شدند و تن زدند,از آنرو که زاغان در زمستان خیمه می زنند و گردِ هم جمع می شوند . بلبلان خوش نوای باغ و بوستان ، پنهان می شوند و از نوا و سرود منصرف می شوند و خموشی می گزینند . [ کفافی گوید : زاغان و کلاغان در فصل زمستان ، دسته دسته منتشر می شوند و به دنبال قوت و غذا می گردند . کثرت جمعیت و سیاهی بال و پرشان در نظر بیننده همانند خیمه ای است که در فضا افراشته باشند . ( شرح کفافی ، ج 2 ، ص 386 ) . اکبرآبادی گوید : چون غافلان و جاهلان در عالم بسیار شدند ، طالبان حق گوشه خلوت گزیدند . ( شرح مثنوی ولی محمد اکبرآبادی ، دفتر دوم ، ص 7 ) ( بهمن = ماه یازدهم از سال شمسی ولی در اینجا مراد زمستان و فصل برف است ) ]
زآنکه بی گلزار ، بلبل ، خامش است / غیبتِ خورشید ، بیداری کُش است,زیرا که اگر گلزار نباشد . بلبل نیز نوایی نمی سراید و در خموشی فرو می رود . چنانکه وقتی خورشید غروب می کند . میل به خواب در جانوران پیدا می شود و بیداریِ آنها را می کُشد و از میان می برد . [ انقروی در مورد کنایات این بیت گوید : مادام که گلزار حقیقت نشکفته و بهار آخرت به ظهور نیامده ، بلبلان باغ ولایت و عندلیبان روضۀ حقیقت از بیانِ حقیقت حال ، صامت و از تقریر مقصود خود ، ساکت می مانند . زیرا که احتجاب خورشید حقیقت ، انتباه و بیداری را زائل و غفلت و استتار را موجب می شود . ( شرح کبیر انقروی ، دفتر دوم ، جزو اول ، ص 27 ) ]
آفتابا ، ترکِ این گُلشن کنی / تا که تخت الارض را روشن کنی,ای آفتاب روح انسان ، سرانجام تو گلشن این جهان را ترک خواهی کرد و به زیر زمین خواهی رفت تا آنجا را روشن کنی . [ اشارت بدین نکته است که با زوال کالبد عنصری ، روح نمی میرد بلکه حی و نورانی است ]
آفتاب معرفت را نَقل نیست / مشرقِ او غیرِ جان و عقل نیست,ولی برای آفتاب معرفت غروبی وجود ندارد و او همواره از کرانه جان و عقل می تابد . [ کفافی گوید : مولانا در دو بیت اخیر ، مقایسه ای کرده است میان خورشید آسمان و خورشید بیداری روح . خورشید آسمان ، تنها بخشی از زمین را روشن می کند و بخشی دیگر تاریک می ماند . ولی خورشید روح را هرگز غروبی نیست و همواره از کرانه عقل و روح می تابد . ( شرح کفافی ، ج 2 ، ص 389 ) ]
خاصه خورشید کمالی ، کآن سَری است / روز و شب کردار او روشن گری است,مخصوصا خورشید صاحب کمال را هیچگونه نقل و انتقالی نیست . زیرا این خورشید متعلق به آن جهان است و از اینروست که روزان و شبان کارش تابیدن و روشن کردن است . [ کفافی گوید : آن سَری است یعنی از عالم غیب و جهان برین است . ( شرح کفافی ، ج 2 ، ص 389 ) ]
مطلعِ شمس آی اگر اِسکندری / بعد از آن هر جا رَوی نیکو فَری,اگر تو بتوانی مانند اسکندر به مطلعِ شمس حقیقی ( عالم عقل و جان ) برسی . از آن پس به هر جا که بروی . دارای شکوه و جلال حقیقی خواهی بود . [ مطلعِ شمس در اینجا به این نکته اشارت دارد که باید از جسم و لذات جسمانی که مغرب آفتاب معرفت است درگذری و به عقل و جان که مشرق و مطلع اوست درآیی و به مشاهده روح و لذات روحانی که همانا علوم و اسرار الهی است واصل شوی . ( شرح مثنوی ولی محمد اکبرآبادی ، دفتر دوم ، ص 8 ) – اسکندر در اینجا مظهر انسان کامل و عارف واصل است چنانکه در ادب پارسی کلمات حکیمانه ای از او نقل کرده اند .  « نام اصلی این پادشاه ، الکساندر و به ترتیب تاریخی در میان پادشاهان مقدونیه ، اسکندر سوم است . پدرش فیلیپ دوم پادشاه مقدونیه و مادرش المپیاس و تولدش در شهر پلا در ماه ژوئیه به سال 356 قبل میلاد بود . وی در سال 336 ق،  م در سن بیست سالگی به جای پدرش بر تخت سلطنت مقدونیه نشست و به سال 323 ق،م در سن سی و سه سالگی درگذشت . ( اسکندر و ادبیات ایران ، ص 21 و 22 ) – مطلعِ شمس اشاره دارد به آیه 90 سوره کهف که می فرماید : « تا آنکه به خاور زمین رسید . آنجا قومی را یافت که ما میان آنها و آفتاب ، پوششی ننهاده بودیم »
بعد از آن هر جا روی مشرق شود / شرق ها بر مغربت عاشق شود,پس از آنکه به مشرق حقیقت واصل شدی . به هر سو و سمتی که رَوی آنجانیز مشرقِ انوار حق و مطلعِ شمس وجود می گردد . و همه کائنات و ذرات که مشرق آفتاب حق و مظهر شمس حقیقت اند . بر مغرب وجود تو عاشق می شوند . [ انسان کامل از آنرو که به مرتبه آفتاب حقیقت رسیده . فی نفسه در همه جا و همه حال روشن است و انوار آن هیچگاه تاریک و منکدر نمی شود . گرچه در حجاب مغرب پوشیده شود . زیرا غروب خورشید ، نسبت به ناظران زمینی است نه نسبت به ذات آن . یعنی مغرب ، هیچگاه باعث نمی شود که ذات پر نور خورشید ، تاریک گردد . بلکه مشاهده کنندگان خاکی ، خورشید را در حجاب می بینند . از اینرو همه انوار حسی و مادی و تمامی ذرات و کائنات عاشق و طالب آن خورشید معنا و حقیقت هستند و به سوی او ره می سپرند . چون به سرمنزل حقیقت رسیدی به هر جا بنگری ، تجلیات الهی را بینی . ]
حِسِ خُفّاشت ، سوی مغرب دوان / حِسِ دُرپاشت ، سوی مشرق روان,حس ظاهری تو مانند خفاش است که شتابان به جایی می رود که خورشید نباشد . ولی حس باطنی تو شتابان به سویی می رود که خورشید حقیقت تابان است . [ در این بیت مقایسه ای است بین حس مادی و حس معنوی . حس مادی مانند خفاش همیشه روی به تاریکی ها دارد و حس معنوی همواره به سوی روشنی ها می گراید . ( شرح کفافی ، ج 2 ، ص 390 )  . اکبرآبادی گوید : حس خفاش ، حسِ جسمانی است و مغرب ، عبارت از جسم که آفتاب حقیقت در آن مخفی و محتجب گشته است و حسِ دُرپاش ، حسِ روحانی و مشرق عبارت از روح که آفتاب ذات در آنجا عیان و تابان است . حاصل آنکه حواس جسمانی جز بدن نمی بیند و به جز شغل بدن نمی پردازد و کار حواس روحانی ، مشاهده خورشید حقیقت است و جویای نورِ اویند . ( شرح مثنوی ولی محمد اکبرآبادی ، دفتر دوم ، ص 8 ) توضیحات بیشتر حواس ظاهری و باطنی در شرح ابیات 303 تا 312 دفتر اول آمده است .
راهِ حِس ، راهِ خران است ای سوار / ای خران را تو مزاحم ، شرم دار,ای که بر خرِ هوی سواری بدان که راهِ حسِ ظاهری ، راهِ خران است . زیرا حس ظاهری را خران م حیوانات نیز دارند . ای که مزاحم حواس خران شده ای . حیا کن و راهِ آنان را ترک کن و به راه رهیدگان از بند حواس ظاهر درآ . [ اکبرآبادی در باره این «مزاحمت» چند وجه آورده است . وجه اول : آدمی هرچند حواس حیوانی را بکار گیرد در کمال آن حواس ، هرگز به حیوانات نخواهد رسید . زیرا که صفات حیوانی در حیوانات بر وجه کمال است . پی آدمی که در کار حیوانات درآید موجب زحمت حیوانات است . همچو مخَنّث که در میان لشکریان درآید . باعث ننگ و آزار ایشان است . و لفظ «شرم دار» دالِ بر این تقریر است . یعنی چرا کاری اختیار کرده ای که در آن با گاو و خر برابر نتوانی شد . وجه دوم : لذات جسمانی ، حقِ حیوانات است . پس کسی که آن لذات را دنبال کند . حیوانات را به زحمت و آزار افکنده است . وجه سوم : از آنرو که راه حس ، گذرگاه خران است ، پس تو که از جنس آنها نباشی و به گذرگاه آنها درآیی . راه بر آنان تنگ خواهد شد و موجب مزاحمت آنها خواهد گردید . چنانکه در آمدن گاوان و خران در بازارها موجب مزاحمت و آزار آدمیان شود . ]
پنج حِسّ هست جز این پنج حِس / آن چو زرّ سرخ و ، این حِس ها چو مِس,غیر از این پنج حس ظاهری ، پنج حس دیگر نیز وجود دارد که مانند طلای سرخ ، ارزش و اعتبار دارد ولی حواس ظاهری در مقایسه با آن حواس ، مانند مس در مقابل طلای سرخ فاقد ارزش است . [ برخی از شارحان مثنوی ، پنج حس را بر حواس باطنی که در کتب علم النفس قدیم رایج بوده حمل کرده اند ولی این پنج حس ربطی به معنای اصطلاحی رایج در علم النفس ندارد . ابیات بعدی نیز مؤید این قول است . مراد از پنج حس دل و جان است . که مکاشفه و معرفت بدان حاصل می شود . با این ملاحظه حواس باطنی مصطلح در کتب علم النفس نیز ظاهری تلقی می شود زیرا حواس مذکور در عموم مردم از صالح و طالح وجود دارد . ولی مکاشفات فقط به گروه خاص صاحبدلان و عارفان تعلق دارد . ]
اندر آن بازار کایشان ماهرند / حِسّ مِس را چون حِسِ زر کی خرند,در بازار عالم روح و معنا که اهل معنویت ماهر و واردند . کی حس ظاهری را مانند مس بی ارزش و اعتبار است مانند حس لطیف و والای باطنی که همانند طلا ارزش و اعتبار می خرند ؟ یعنی اهل معنا برای حواس ظاهری قدری قائل نیستند زیرا این حواس ، راه به عالم معنا نمی برد .
حِسِ ابدان ، قُوتِ ظلمت می خَورد / حِسِ جان ، از آفتابی می چَرَد,حواس جسمانی ، قُوت و غذای خود را از تاریکی و ظلمت می گیرد . ولی حواس روحانی از آفتاب عالمتاب حقیقت ارتزاق می کند . [ محصول حواس جسمانی ، تاریکی و گمراهی است و محصول حواس روحانی ، روشنی و هدایت ]
ای ببرده رختِ حِس ها سویِ غیب / دستِ چون موسی ، بُرون آور ز جیب,ای انسان کامل و سالکی که مُدرکاتِ حواس را به عالم معنا برده و مَحرمِ اسرار غیب شده ای . شمه ای از کمال خود را مانند یدِ بیضا برای جهانیان آشکار کن . موسی وار ، دستِ افکارت را از گریبان قلبت بیرون بیاور تا عالم ظلمانی که محبوس حواس حیوانی است نورانی شود . ( شرح مثنوی ولی محمد اکبرآبادی ، دفتر دوم ، ص 10 و شرح کبیر انقروی ، دفتر دوم ، جزو اول ، ص 31 ) [ برخی از شارحان ، مخاطب را در بیت فوق ، حضرت حق می دانند که خالی از وحه نیست ]
ای صفاتت ، آفتابِ معرفت / و آفتابِ چرخ ، بندِ یک صفت,ای کسی که صفات تو به صفات خورشید معرفت مبدل شده و آفتاب این چرخ گردون با همه عظمت ، تنها به یک صفت الهی مقیّد است . یعنی آفتاب عالمتاب ، فقط مظهر یکی از صفات الهی است . [ انسان به جز وجوب ذاتی ، مظهر تمام صفات و اسماءالله است . از اینرو به مقام خلیفة الهی نائل شده . لیکن کائنات ، با همه عظمت و بزرگی ، تنها مظهر پاره ای از صفات الهی هستند . از آن جمله خورشید ، مظهر اسم نور است . ( شرح اسرار ، ص 97 و شرح کبیر انقروی ، دفتر دوم ، جزو اول ، ص 31 ) . اکبرآبادی مخاطب این بیت را انسان کامل می داند و ضمن آنکه خطاب آن را به حضرت حق نیز ممکن می شمرد . ( شرح مثنوی ولی محمد اکبرآبادی ، دفتر دوم ، ص 10 و 11 ) . کفافی نیز مخاطب را انسان کامل می داند . ( شرح کفافی ، ج 2 ، ص 391 ) . یکی از ویژگی های مثنوی ، تبدیل مخاطب است . همین امر ضمن آنکه کلام را از حالت یکنواختی بیرون می آورد . گاهی نیز معنی و مقصود کلام را مبهم و مشکل و حتی متناقض می کند . چهار بیت اخیر یکی از این موارد است . ( سِرّ نی ، ج 1 ، ص 156 ) از اینرو مثنوی خوانان و حتی مثنوی دانان نیز دچار مشکل می شوند . ]
گاه خورشید و ، گهی دریا شوی / گاه کوهِ قاف و ، گه عنقا شوی,تو گاهی خورشید می شوی . یعنی مانند خورشید با انوار الهی و اسرار ربانی ، همه مردم را منور می کنی و از آنرو که بر امواج حقایق ، محیطی گاهی نیز دریا می شوی و گاهی در کمال رسوخ و ثبات ، کوه قاف می شوی . به اعتبار اینکه بر حقایق عالم احاطه می کنی . و گاهی نیز عنقا می شوی . [ عَنقا مخفف عنقاء ، در لغت به معنی دراز گردن است و اصطلاحا بر پرنده ای فرضی و افسانه ای اطلاق می شود که هیچکس تا کنون آن را ندیده است . به فارسی بدان سیمرغ گویند . ( آنندراج ، ج 4 ، ص 3003 ) . در اصطلاح صوفیه عبارت است از ذات الهی و قاف عبارت است از حقیقت انسان کامل که مظهر و مقّرِ ظهور اسماء و صفات الهی است . قاف شدن عارف به اعتبار مظهر هویت الهی شدن و عنقا شدنش به اعتبار این است که خویشتن را فانی کند . ( شرح کبیر انقروی ، دفتر دوم ، جزو اول ، ص 32 و 33 ) .  ملا هادی سبزواری گوید : گاه گویند در مقام تمثیل که عنقا ، چندین هزار سر و پر و چندین هزار منقار و آواز خوش دارد . بلی اینها تعبیر است از تکاثر کمالات و فعلیات او . ( شرح اسرار ، ص 98 ) . عنقا معروف الاسم و خفی الذات است . ( شرح کفافی ، ج 2 ، ص 391 ) ]
تو نه این باشی ، نه آن در ذاتِ خویش / ای فزون از وهم ها ، وز بیش بیش,ای انسان کامل ، از جهتی می توان گفت تو با هر اسمی که نامیده شوی . شایسته همانی . زیرا که تو کون جامع و نسخه تامۀ الهی هستی . و فی حدِالذّات . نه اینی و نه آن . یعنی نه خورشیدی و نه دریا و نه قاف و نه عنقا . ای عارف و ای انسان کامل ، تو از حدِ اوهام و ادراک عقول برتر و فزون تری ، بلکه از بیش هم بیشتری . ( شرح کبیر انقروی ، دفتر دوم ، جزو اول ، ص 32 )
روح با علم است و با عقل است یار / روح را با تازی و ترکی چه کار ؟,روح با علم و عقل ، یار و همراه است . یعنی روح به عالم علم و عقل تعلق دارد . نه عالم قیل و قال . روح چه سنخیتی با الفاظ عربی و ترکی دارد ؟ مسلما هیچ سنخیتی ندارد . یعنی با هیچ لفظ و کلامی و با هیچ قیل و قالی نمی توان به کنه و حقیقت روح راه یافت جز با علم و عقل الهی . [ اکبرآبادی در شرح این بیت معتقد است که مخاطب همانا روح است . لیکن می تواند مقصود ، حضرت حق نیز باشد . زیرا وقتی روح انسان کامل از عالم اَشکال و صُوَر و قیل و قال مبرّا باشد پس حضرت حق که روح الارواح است به طریق اولی . ( شرح مثنوی ولی محمد اکبرآبادی ، دفتر دوم ، ص 11 ) ]
از تو ای بی نقشِ با چندین صُوَر / هم مُشَبِّه ، هم مُوَحِّد ، خیره سَر ,[ در اینجا مولانا خطاب به حضرت پروردگار می گوید : ] ای خدایی که بی نقش و صورتی و در عین حال در صورتها و مظاهر ، ظاهر می شوی . و در آنها تجلّی می کنی . از این امر ، هم موحدان و هم مشبّهان حیران مانده اند . [ همه مردم در برابر عظمت ذات کبریایی خداوند مبهوت و حیرانند . چه آنکه خدا را در عالی ترین بساطت و تجرّد از مادیات می دانند و چه آنکه مطابف شرایط ذهنی خود ، حقیقتی را به عنوان خدا مشخص می کنند . ( نقد و تفسیر و تحلیل مثنوی ، دفتر دوم ، ص 107 )  . مُشَبِّه یا مُشَبِّهه ، فرقه ای از فرق اسلامی که خدا را به مخلوق تشبیه می کنند . برخی از آنان برای خدا ، جوارح و اعضاء قائلند . ( کشاف اصطلاحات الفنون ، ج 1 ، ص 805 ) . اکبرآبادی گوید : مُشَبِّه کسی است که فقط به تشبیه قائل است و موحد ، آنکه فقط به تنزیه باور دارد . باید دانست که حق تعالی در هیچیک از تنزیه و تشبیه منحصر نیست و حصر کردن موجب تقیید و تحدید است . ( شرح مثنوی ولی محمد اکبرآبادی ، دفتر دوم ، ص 11 ) . عارفان ، هر چند تشبیه را از ذات حق ، دور می کنند ولی در عین حال معتقدند که حضرت حق در همه مظاهر ظاهر می گردد و در کائنات تجلی می کند . پس عارف ، جامع میان تشبیه و تنزیه است . چنانکه بیت فوق این مطلب را بیان داشته است . ]
گه مُشَبِّه را مُوَحِد می کند / گه مُوَحِد را صُوَر ره می زند ,حضرت حق تعالی گاه با وحدت مطلق بر قلب مشبّهان تجلّی می کند و آنان را موحد می سازد و گاه به صورت مظاهر و صُور تجلّی می کند و موحدان را دچار گمراهی و سرگشتگی می سازد . [ حضرت حق ، مشبّهان را موحد می کند و آنان را از دام تشبیه که مقتضای عالم محسوس است می رهاند و به مرتبه عقل می رساند که مقتضای تنزیه است . مصراع دوم می تواند نقدِ صوفیان صورت پرست باشد . نظیر اوحدالدین کرمانی ، برخی از شارحان ، موحد را به معنی اهل وحدت وجود گرفته اند . که در اینجا درست نیست بلکه به معنی تنزیه کننده است . ( شرح مثنوی ولی محمد اکبرآبادی ، دفتر دوم ، ص 14 ) ]
گه تو را گوید ز مستی بوالحَسَن / یا صَغیرَالسِّنِّ یا رَطبَ البَدَن,گاهی صوفی عاشق و عارفِ واله که در حال سُکر و مستی به سر می برد به تو ای حضرت حق چنین خطاب می کند : ای محبوب خُردسالم ، ای که پیکری تر و تازه داری . [ در اینکه منظور از «ابوالحسن» کیست چند احتمال هست . یکی آنکه کُنیه مولانا باشد که این کُنیه از او مشهور نیست و دیگر آنکه کُنیه حُسام الدین چَلَبی باشد  ( شرح کبیر انقروی ، دفتر دوم ، جزو اول ، ص 36 ) . بعضی گویند : ابوالحسن همان کُنیه حضرت علی (ع) است و مراد از ذکر این کنیه ، خطاب به شخص عارف است ( شرح مثنوی ولی محمد اکبرآبادی ، دفتر دوم ، ص 14 ) . بعضی نیز ابوالحسن را شخص خاصی ندانسته و ذکر آن را تنها برای پر کردن جای خالی وزن شعر تلقی کرده اند . ( مثنوی استعلامی ، دفتر دوم ، ص 180 )
گاه نقشِ خویش ، ویران می کند / از پیِ تَنزیهِ جانان می کند,گاهی این عارف صاحبدل ، نقش وجود خویش را ویران می سازد و این ویران کردن وجود مجازی ، برای تنزیه حضرت حق تعالی است . [ زیرا تا وقتی که وجود موهوم سالک در کار باشد نمی تواند از کمند تشبیه رها شود . شاه داعی می گوید : نقش خویش ویران کردن ، یعنی از حس خود بیرون رفتن و حس ها به سوی غیب بردن و به چشم عقل کلی روح قدسی ، خدای را دیدن است . ( شرح مثنوی معنوی شاه داعی ، ج 1 ، دفتر دوم ، ص 436 ) ]
چشم حِس را هست مذهب ، اعتزال / دیدۀ عقل است سنّی در وصال,دیدگان حسی و ظاهری ، روش معتزله را دارد یعنی منکر شهود حق تعالی است . ولی دیدگان دل و عقل ، روش سنی ها را دارد یعنی به شهود حق تعالی ایمان و ایقان دارد . – معتزله ، نام فرقه ای است که در اواخر دوران بنی امیه ظهور کرد و مذهب آنان را اِعتِزال گویند . موسس این فرقه شخصی بود به نام واصل بن عطا از شاگردان حسن بصری . ظهور این فرقه موجب نهضت فکری و فلسفی در عالم اسلام شد . اصول فرقه آنان مبتنی بر پنج اصل بود . 1- توحید 2- عدل 3- وعده و وعید 4 المنزلة بین المنزلتین 5 امر به معروف و نهی از منکر . در توحید عقیده داشتند که هیچیک از حواس ، نمی تواند خدا را دریابد . نه در دنیا و نه در آخرت . ( خاندان نوبختی ، ص 35 و 36 ) . بنابراین کسی که در زندان حواس ظاهری محبوس شده در شیوه فکری مانند معتزله است زیرا شهود حق تعالی را نمی تواند باور کند ولی کسی که از زندان حواس و کمند محسوسات رهیده باشد مانند صاحبدلان و عارفان ، شهود حق تعالی را با چشم عقل و دل باور دارد . اکبرآبادی گوید : « اهل سنت که صوفیه باشند . قایل به رویت اند ، مطلقا ، هم در دنیا و هم در آخرت . چنانچه قول امام اولیا علی مرتضی است . « خدا را دیدم . پس شناختمش . و چون شناختمش ، او را بپرستیدم . چون پروردگاری را که نبینم پرستش نکنم » ( شرح مثنوی ولی محمد اکبرآبادی ، دفتر دوم ، ص 15 ) . – یکی از دلائل مهم انتقاد مولانا از بنیاد تفکر معتزله این است که آنها عقل نظری را چنان بال و پر داده اند که جایی برای مسائل شهودی و کشفی باقی نمانده . از این رو مولانا در اینجا اهل ظاهر و معتزله را در یک ردیف می آورد . – سنّی ، فرقه اکثریت مسلمین ، اهل سنت و جماعت . لیکن در اینجا فراتر از این معنی مورد نظر است . و منظور از آن ، عارف و سالکی است که به نحوِ شهودی و قلبی ، حقایق و اسرار را درک می کند و حق تعالی را با اشراق و الهام شهود می نماید . و این نحو شهودِ حق ، مورد تاکید قرآن و سنت است . استاد همایی می گوید : مولوی ، اصطلاح سنی را در مقابل جبری و معتزلی می گوید . ( مولوی نامه ، ج 1 ، ص 46 )
سُخرۀ حَس اند اهلِ اعتزال / خویش را سنّی نمایند از ضَلال,معتزله ، اسیر و ذلیل حواس ظاهراند . ولی از آنرو که دچار گمراهی و ضلالت شده اند . خود را سنی نشان می دهند . یعنی خود را در زمره عارفان صاحبدل می نمایند .
هر که در حِس ماند ، او معتزلی است / گر چه گوید : سنّی ام ، از جاهلی است,هر کس که در قید حس گرفتار شود او براستی که معتزلی است . گرچه به یاوه مدعی شود که من ، سُنی ام . یعنی من به شهود حق رسیده ام  . این سخن او از روی نادانی است .
هر که بیرون شد ز حِس ، سُنّی وَی است / اهلِ بینش چشمِ عقلِ خوش پَی است,هر کسی که از کمندِ حواسِ ظاهری رهیده باشد . بدان که او سُنی حقیقی است . یعنی اهلِ شهودِ حق است .از راهِ کشف و ذوق باطنی . آنانکه صاحب این ذوق و بینش هستند . برای عقل خجسته و فرخنده به منزله دیده و چشم اند . زیرا که به شهود حق ایقان دارند . ( خوش پی = مبارک قدم )
گر بدیدی حِسِّ حیوان شاه را / پس بدیدی گاو و خر الله را,اگر قرار براین بود که هر حسِ ظاهری بتواند حضرت حق را شهود کند . پس گاو و الاغ هم می توانست . حق را مشاهده کند . در حالی که این امر ، محال است . [ همانطور که پیشتر ذکر شد . معتزله در باب رویت خدا براین عقیده اند که خدا بوسیله چشمِ سَر دیده نمی شود . اما در اینکه آیا خداوند بوسیله قلوب دیده می شود یا خیر ، اختلاف عقیده دارند . ( تحقیقی در مسائل کلامی ، ص 69 ) . مولانا شیوه معتزلیان را پیش از این مورد نقد قرار داد . در مقابل معتزله ، اشعریان رویت خدا را با چشم سَر و ظاهر ، ممکن دانسته اند . چنانکه مستملی بخاری می گوید : خدا را می توان با چشم سَر و ظاهر مشاهده کرد و برای همین بود که جضرت موسی (ع) درخوست رویت کرد . بدون شک موسی (ع) درخواستی نابجا نکرده بود . منتهی او دیدار حق را در دنیا می خواست نه در آخرت . بنابراین اصل رویت خدا معلّق به جایز است نه ممتنع . ( شرح التعرف لمذهب التصوف ، ج 1 ، ص 384 ) .  ظاهراََ مولانا در اینجا شیوه اشاعره را نیز مقبول ندانسته و آن را مورد نقد قرار داده است .
گر نبودی حِسِ دیگر مر تو را / جُز حِسِ حیوان ، ز بیرون هوا,اگر تو را به جز این حواس ظاهری ، حواس دیگری نبود که پیراسته از هوی و دغا باشد . [ در نزد مولانا آنچه معتزله را در خور نکوهش می کند . توافق آنهاست با فلاسفه در حاکمیت عقل و حِس . به اعتقاد مولانا ورای عقل و حِس ، امری هست که وی در مثنوی از آن به حِسِ دیگر تعبیر می کند و آنچه معتزله به بهانه ناسازگاری با عقل و حِس ، انکار می کنند . مولانا بوسیله این حِسِ دیگر قابل ادراک می شمارد . ( سِرِ نی ، ج 1 ، ص 449 ) ]
پس بنی آدم مُکَرَّم کی بُدی ؟ / کَی به حِسِ مشترک ، مَحرَم شدی ؟,پس آدمیزادگان کی می توانستند گرامی و ارجمند شوند ؟ و کی می توانستند به وسیله حواس مشترک میان انسان و حیوان ، مَحرمِ اسرار الهی شوند . [ این بیت از جمله ابیاتی است که مایۀ لغزش برخی از شارحان شده . سبب این لغزش این است که آنها نتوانسته اند میان دو بیت اخیر که رابطه شرط و جواب شرط دارد ارتباط برقرار کنند و دیگر آنکه معنای لفظی حسِ مشترک را با معنای اصطلاحی آن در علم النفس خلط کرده اند . در این بیت «حس مشترک» به معنای لفظی بکار رفته نه اصطلاحی . و مراد از آن ، حواس ظاهری است که میان انسان و حیوان مشترک است . ( شرح مثنوی ولی محمد اکبرآبادی ، دفتر دوم ، ص 16 و شرح کبیر انقروی ، دفتر دوم ، جزو اول ، ص 41 و شرح کفافی ، ج 2 ، ص 395 ) ] – تعریف اصطلاحی حس مشترک در کتب علم النفس : حس مشترک قوه ای است که در تجویف اول مغز جای دارد و ذاتا همه صورتهایی را که در حواس پنجگانه نقش می بندند و به آن می رسند پذیرا می شود . حس مشترک مانند حوضی است که پنج نهرِ مختلف به آن آب می رسانند . امروزه در روانشناسی بدان ادراک حسی می گویند . ( علم النفس ابن سینا ، ص 69 و 70 ) . مصراع اول اشاره ای است به آیه 70 سوره اسرا که می فرماید : « و ما فرزندان آدم را بس گرامی داشتیم و آنان را در خشکی و دریا بر مرکوب ها سوار کردیم و ایشان را از غذاهای پاکیزه روزی دادیم و آنان را بر بسیاری از آفریدگان برتری بخشیدیم »
نامُصَوَّر یا مُصَوَّر گفتنت / باطل آمد ، بی ز صُورت رَستنت,ای سالک تا وقتی که از قید و بند صورت و کمند کثرت نرسته ای نباید از تنزیه و یا تشبیه حق تعالی دم بزنی . زیرا وقتی که تو در چنبرۀ اوهام و خیالات و صورت سازی های ذهنی خود باشی . اگر برای خدا تنزیه قائل شوی مسلم بدان که برای او صورت و شکل خیالی درست خواهی کرد و نیز اگر خدا را به موجودات دیگر تشبیه کنی . باز برای او نظیرها و شبیه هایی قائل خواهی شد که هر دو این اعتقاد ، در طریق یکتاپرستی نیست . [ وقتی که انسان صورت های حسی و خیالی خود را مبنای شناخت خدا قرار می دهد . قطعا به مغاک خطا و لغزش دچار می آید . پس لازم است که انسان قبل از آنکه سخنی از خدا گوید ، خود را از سیطره حواس برهاند . ( شرح کفافی ، ج 2 ، ص 396 ) . توضیح بیشتر در شرح بیت 57 همین بخش آمده است .
نامُصَوَّر یا مُصَوَّر پیشِ اوست / کو همه مغزست و بیرون شد ز پوست,تنزیه و تشبیه حقیقی حضرت حق را تنها کسانی قادرند رعایت کنند که از پوستِ فهم صوری و ادراک تخیّلی و بندِ اوهام رهیده و به مقام حقیقت (مغز) نائل شده باشند . [ هر که از سیطرۀ حواس ظاهری برهد و در بندِ عالم صورت گرفتار نماند قطعا می تواند حضرت حق را شهود کند . ( شرح کفافی ، ج 2 ، ص 396 ) . حضرت حق تعالی جامع میان تنزیه و تشبیه است . نه تنزیه مطلق درست است که کار به تعطیل وصف او می رسد . در آیه 27 سوره روم آمده است . « و برای اوست مَثَلِ برترین در آسمانها و زمین » و تشبیه مطلق نیز صحیح نیست زیرا این امر سبب می شود که حق تعالی نظیر موجودات شود . در آیه 11 سوره شوری آمده است . « هیچ چیز مانند و مِثلِ خداوند نیست »
گر تو کوری ، نیست بر اعمی حَرَج / ورنه ، رَو کِالصّبرُ مِفتاحُ الفَرَج ,ای اسیر در بندِ حواس ، اگر تو از مشاهده جمال حضرت حق تعالی کوری . بدان که بر شخص کور باکی نیست و در این باره تکلیفی ندارد . ولی اگر کور نیستی و چشم بینا داری . همچنان در راه سلوک تلاش کن و بر مشقت های این راه نیز صابر باش که صبر ، کلید باب نجات است . ( حَرَج = تنگنا و گناه )
پرده های دیده را دارویِ صبر / هم بسوزد هم بسازد شرحِ صَدر,این صبر و شکیبایی مانند دارویی است که هم می تواند پرده های تاریک و ظلمانی دیدۀ دل را بر طرف کند . یعنی گوهر دل را از پلیدی ها و غفلت و جهالت پاک کند . و هم می تواند به سینۀ آدمی ، گسترش بخشد . [ سعی و تلاش و صبر بر مشکلات سلوک ، کلید باب نحات است و بدین طریق سینه ای بی کینه برای آدمی حاصل می شود و به کشف اسرار غیب نائل می آید . مصراع دوم اشاره است به آیه 1 سوره انشراح که می فرماید : « آیا ای پیامبر ما سینه تو را نگشادیم » ]
آینۀ دل چون شود صافی و پاک / نقش ها بینی بُرون از آب و خاک,هر گاه آیینه دل از زنگار هوی و هوس ، صاف و پاک شود . صورت ها و اسرار عالم غیب در آن نقش می بندد و تو آنها را مشاهده خواهی کرد . [ زیرا هدف از غلبه بر هوای نفس ، صفا دادن به آیینه دل و انعکاس انوار غیبی و اسرار نهانی در آن است . بزرگترین رازهای حقیقت بر کسانی آشکار می شود که سینه ای عاری از کینه و آز داشته باشد . ]
هم ببینی نقش و ، هم نقاش را / فرشِ دولت را و ، هم فَرّاش را,در این صورت هم نقش و هم نقاش را خواهی دید و هم فرش دولت . یعنی هم زمین حقیقت را خواهی دید و هم گستراننده آن زمین را . [ در اینجا خدا را به نام «فراش» یاد کرده و این اشاره دارد به آیه 48 سوره ذاریات که می فرماید « و زمین را بگستردیم و چه نکو گهواره ای بگستردیم » ]
چون خلیل آمد خیالِ یارِ من / صورتش بُت ، معنی او بُت شکن,از آنرو که خیالِ یارِ من و دلدار من در ذهن و دلم نقش بسته ، صورت آن خیال در حکم بت است . ولی معنای آن در واقع بت شکن است . زیرا به واسطه تصویری که از آن یار در دل دارم . از هوی و هوس و کارهای پلید دور می شوم . [ این بیت از مشکلاتِ ابیات مثنوی است چون معلوم نیست که منظور از یار کیست ؟ آیا انسان کامل و مرشد و پیر ، مورد نظر است و یا حضرت حق تعالی ؟ برخی از شارحان مثنوی یار را همان انشسان کامل و پیر و مرشد گرفته اند . با این ملاحظه معتقدند که این بیت اشاره دارد به یکی از شرایط ذکر در فرقه ها و سلسله های تصوف ، بدین ترتیب که سالک مبتدی در بدایت سلوک ، باید هنگام ذکر ، صورت مثالی پیر و یا مرشد و یا تلقین کننده اذکار خود را با قلم خیال بر قلب ترسیم کند که آن را اصطلاحا شغل برزخ گویند . و در طریقت نقشبندیه آن را شغل رابطه نامند . در طریقت ها و سلسله های دیگر تصوف نیز با تفاوت هایی ، وضع بدین منوال است . ( شرح مثنوی ولی محمد اکبرآبادی ، دفتر دوم ، ص 18 ) . برخی از شارحان نیز معتقدند که یار در بیت فوق به حضرت حق تعالی اشارت دارد . زیرا گاه ممکن است که شخص موحد تجلیات حضرت حق را به صورت انوار قاهره و یا صورت دیگر تجسم کند . او اگر در بند صورت این تجلیات باشد از شهود حقیقی حق فرو می ماند . زیرا هرچه به خیال آدمی رسد . حق تعالی نیست . پس خیال آن سالک در مَثَل مانند این است که کسی صورت حضرت ابراهیم (ع) را بپرستد . از این نظر که صورت را پرستیده به راهِ بت پرستی گام نهاده . ولی از آنجا که ابراهیم (ع) خود ، صورت زُدا و بت شکن بوده . پس این شخص ، در واقع بت نپرستیده بلکه بت شکن را پرستیده است . ( شرح مثنوی ولی محمد اکبرآبادی ، دفتر دوم ، ص 18 و شرح کفافی ، ج 2 ، ص 296 و شرح مثنوی شاه داعی ، ج 1 ،دفتر دوم ، ص 439 ) . نیکلسون نیز با الهام از شارحان پیشین گوید : منظور مولانا آن است که صورت یارش به ظاهر غیر حق و «بت» می نماید ولی در حقیقت همچون ابراهیم بت شکن است . یعنی امحاء نَفس و استغراق در وحدت الهی که خود ، مرآت آن است . خیال «غیریّت» را از آن بر می دارد . ( شرح مثنوی معنوی مولوی ، ج 2 ، ص 603 ) ]
شُکرِ یزدان را که چون او شد پدید / در خیالش جان ، خیالِ او بدید,سپاس و شکر ، خداوند راست که وقتی آن یار حقیقی پدیدار شد . جانم در عالم خیال و برزخ ، صورت خیالی خود را مشاهده کرد . [ این بیت نیز مترتب بر بیت قبل است . بدین معنی که اگر او (یار) را حضرت حق تعالی فرض کنیم . مقصود این است که چون خدا بر من تجلی کرد . وجود موهوم و مجازی ام محو شد و حقیقت راستین روحم بر من آشکار گردید . ( شرح کفافی ، ج 2 ، ص 397 ) . و اگر یار را انسان کامل و مرشد و پیر بدانیم منظور این است که اولیاءالله میزان هادی الهی هستند و هر کس که مرتبه باطنی و موقف روحی خود را طالب باشد و هویت و کیفیت معنوی و روانی خود را بخواهد می تواند ارزش و اعتبار خود را بوسیله میزان آنان تشخیص دهد . ( شرح کبیر انقروی ، دفتر دوم ، جزو اول ، ص 45 ) ]
خاکِ درگاهت دلم را می فریفت / خاک ، بر وَی کو ز خاکت می شِکیِفت,ای یار حقیقی ، خاک درگاه ولایت و محبت تو ، دلم را شیفته و مجذوب خود کرده است . خاک بر فرق آن کسی که در برابر خاک درگاهت صبر و آرام گرفته و بدان شیفته نشده است . ( شِکیفتن = صبر کردن و آرام گرفتن )
گفتم ار خوبم ، پذیرم این از او / ورنه خود خندید بر من زشت رو,با خود گفتم که اگر من لایق و سزاوار وصال کوی محبوب و یار حقیقی ام باشم . همه مشکلات و رنج های رسیدن به آستان او را به جان می خرم و اگر شایسته و لایق نباشم و از کدورت خودبینی نرسته باشم . آن یار ، به روی زشت من می خندد و مرا مورد تمسخر قرار می دهد . [ از جانب حضرت معشوق به ظاهر جذبه ای می بینم . اما شک دارم که آیا این لطفی حقیقی است یا قهری در جامۀ لطف ؟ آری گشودن گِره این چیستان بدین امر وانهاده شده که خودِ حقیقی خویشتن را بشناسم . این ابیات جملگی در ضرورت و اهمیت خود شناسی است ]
چاره آن باشد که خود را بنگرم / ورنه او خندد مرا ، من کی خَرَم,چهره در این است که من به حال خود نظاره کنم . یعنی خود را وارسی کنم که آیا واقعا عشقی به آن یار دارم یا تنها به یاوه گویی و ادعا مشغولم ؟ اگر من به او عشق و سوزی حقیقی داشته باشم قهرا او نیز مرا مجبوب خود خواهد دانست والّا از روی تحقیر به من خواهد خندید و خواهد گفت : من کی می توانم خریدار و پذیرنده کسی باشم که اخگر عشق بر دل او زبانه نزده است ؟ ( کَی و کِی = ادات استفهام به معنی چه وقت ) [ وجه دیگر آنکه ، فاعلِ فعلِ خَرَم را طالب فرض کنیم نه یار . با این ملاحظه می شود . منِ طالب چگونه می توانم قبول کنم که متّصف به عدم عشق شوم و مرا جزو فارغان از عشق قلمداد کنند . ( شرح کبیر انقروی ، دفتر دوم ، جزو اول ، ص 46 ) وجه دیگر : چگونه ممکن است رضایت آن یار را برای خودم بِخَرم در حالیکه تباهکارم . ( شرح کفافی ، ج 2 ، ص 26 ) ]
او جَمیل است و مُحِبّ لِلجمال / کَی جوانِ نو گزیند پیرِ زال ؟,آن یار حقیقی زیباست و دوستدار زیبایی است . به عنوان مثال ، آیا تا به حال دیده ای که یک نوجوان ، پیرزنی فرتوت و در هم شکسته را به عنوان همسر انتخاب کند ؟ مسلما ندیده ای . ( پیر زال = پیر سفید موی ، پیر فرتوت ) [ مصراع اول اشاره ای است به حدیث « خداوند زیباست . زیبایی را دوست می دارد » ( احادیث مثنوی ، ص 42 ) ]
خوب ، خوبی را کند جذب این بدان / طیبّات لِلطّیبن بر وَی بخوان,این اصل بدیهی را باید بدانی که هر پدیدۀ خوب ، پدیدۀ خوب دیگری را به سوی خود جذب می کند و طبعا هر پدیدۀ بد نیز همجنس خود را به سوی خود می کشد . اگر کسی در این خصوص باز هم از من دلیل بخواهد به تو می گویم که آیه 26 سوره نور را برای او بازگو کن تا کاملا قانع شود . « زنان بدکار شایسته مردان بدکاراند و مردان بدکار سزاوار زنان بدکار . و زنان پاکیزه سزاوار مردان پاکیزه اند و مردان پاکیزه سزاوار زنان پاکیزه »
در جهان هر چیز چیزی جذب کرد / گرم ، گرمی را کشید و سرد ، سرد,اگر به پدیدارهای جهان هستی نیک بنگری . خواهی دید که هر پدیده ای ، پدیده همجنس و سازوار خود را جذب می کند . چنانکه مثلا گرمی ، گرمی را به سوی خود می کشد و سردی ، سردی را .
قسمِ باطل ، باطلان را می کَشند / باقیان از باقیان هم سر خَوشند,اهل باطل ، باطلان را به سوی خود جذب می کنند و همینطور اهل حق ، از وجود حق باوران و طالبان حق که ماندگارند سرحال و خشنود می شوند .
ناریان مر ناریان را جاذب اند / نوریان مر نوریان را طالب اند,اهل آتش و دوزخیان ، دوزخیان را به خود جذب می کنند . همینطور اهل نور و هدایت نیز طالب اهل نوراند .
چشم چون بستی ، تو را تاسه گرفت / نورِ چشم از نور روزن کَی شِکِفت ؟,برای مثال ، هرگاه چشمت را ببندی ، دچار اندوه می شوی و به اصطلاح «دلت می گیرد» زیرا نور چشم طاقت جدایی از نور روزِ جهان افروز را ندارد . یعنی همان نوری که از روزنه ها و پنجره ها به خانه ها می تابد . [ تاسه = پریشانی و اندوه ، در اینجا افادۀ معنی بینایی را می کند . ( شرح مثنوی معنوی شاه داعی ، ج 1 ، دفتر دوم ، ص 440 ) ]
تاسۀ تو جذبِ نورِ چشم بود / تا بپیوندد به نورِ روز زود,همانطور که در بیت بالا گفتم چشمانت نمی تواند جدایی از نور و روشنی را تحمل کند . پس بیتاب می شوی . از اینرو این بیتابی سبب می شود که چشمان تو به سوی نور جذب و گشوده شود . پس بلافاصله چشمانت به نور روز که همجنس خودش است می پیوندد . یعنی چشمانت را می گشایی . [ در دو بیت اخیر مولانا در باره اینکه سنخیت ، عامل اصلی جذب پدیده ها به سوی یکدیگر می شوند دو مثال محسوس آورد . و این مقدمه را بیان فرمود تا مقصود نهایی خود را تبیین کند و آن اینکه وقتی آدمی ، چشمِ دل خود را از خورشید عالمتاب حقیقت و انوار ساطعه الهی فرو بندد دچار انواع تاریکی ها و گرفتگی ها و آلام و رنج های روحی می شود . زیرا قلب و جان انسان همسنخ جهان فرودین مادی نیست بلکه همسنخ جهان برین معنوی است . از اینرو هرگاه که آدمی بخواهد که قلب و روح خود را از تاریکی ها و اندوه ها و صفات رذیلانه بزداید باید چشمِ دل خود را فوراََ به سوی شمس حقیقت و عالم معنا بگشاید . ]
چشم ، باز اَر تاسه گیرد مر تو را / دان که چشم دل ببستی ، برگُشا,هرگاه با وجود گشوده بودت چشمانت ، باز هم دلت گرفت و به بیتابی دچار آمدی . بدان که چشم دلت را فرو بسته ای . پس فوراََ آن را بگشا تا از این بیتابی و پریشانی برهی .
آن تقاضایِ دو چشمِ دل شناس / کو همی جوید ضیایِ بی قیاس ,آن بیتابی و اندوهی که در دلت احساس می کنی . خواست و تقاضای چشم دلِ توست که بی صبرانه خواهان نور حق است که حد و حصری ندارد .
چون فِراقِ آن دو نورِ بی ثَبات / تاسه آوردت گشادی چشمهات,وقتی جدایی دو نور محسوس و ناپایدار یعنی نور چشم و نوری که از پنجره و روزنه به درون خانه می تابد سبب اندوه و گرفتگی می شود و فوراََ چشمهایت را به سوی نور می گشایی .
پس فِراقِ آن دو نورِ پایدار / تاسه می آرد ، مر آن را پاس دار,پس جدایی آن دو نور پایدار و جاودان ، یعنی نور چشم دل و نور بی حد و قیاس حق نیز اندوه می زاید و بیتابی می آرد . [ وقتی که دل به قبض و تیرگی دچار می آید . گواهِ آن است که دل از محبوب خود جدا افتاده است ]
او چو می خواند مرا ، من بنگرم / لایق جذب ام و یا بد پیکرم ؟,در اینجا حضرت مولانا رشته سخن را باز می گرداند به بیت 78 و می فرماید : وقتی که آن یار محبوب ، مرا به سوی خود فرا می خواند . به احوالم نیک می نگرم که آیا لایق این دعوت هستم یا اینکه بد پیکرم . یعنی زشت و ناسازوارم و شایسته این دعوت نیستم .
گر لطیفی ، زشت را در پی کند / تَسخُری باشد که او بر وی کند,برای مثال ، هرگاه دلبری زیباروی ، نسبت به شخصی زشت روی ، اظهار علاقه کند و به دنبالش راه بیفتد . بدان که حتما او را دست انداخته و مسخره کرده است . [ اکبرآبادی معتقد است اینکه زیباروی ، زشت روی را مورد استهزاء قرار می دهد . کنایه از این است که کاملان حقیقی هر چند دعوت خود را به صورت عام به عمل می آورند و حتی تبه کاران را نیز به سوی خود می خوانند و ولی در باطن ، آنان را از خود می رانند . زیرا شرط جذب شدن ، برقرار کردن سنخیت است . هرگاه تبه کاران دعوت اولیاء را پاسخ گویند این سنخیت برقرار شده و عمل جذب و انجذاب صورت تحقق می بندد والّا موجب دفع و اندفاع می شود . پی کردن = تعجب کردن ، دنبال کسی افتادن . ( فرهنگ لغات و تعبیرات مثنوی ، دفتر دوم ، ص 377  ، اکبرآبادی معنی آن را طلب کردن و خواندن می داند ( شرح مثنوی ولی محمد اکبرآبادی ، دفتر دوم ، ص 22 ) . تَسخُر = استهزاء و مسخره کردن ]
کَی ببینم رویِ خود را ای عَجَب ؟ / تا چه رنگم ؟ همچو روزم یا چو شب ؟,شگفتا ، پس چه وقت می توانم روی حقیقی خود را مشاهده کنم تا بدانم که چه رنگی دارد . آیا رنگی سفید همچو روز روشن دارم یا رنگی سیاه همانند شب تار ؟
نقشِ جانِ خویش می جُستم بسی / هیچ می ننمود نقشم از کسی,من بسی در باره نقش روح و جانم جستجو کردم . ولی کسی را نیافتم که خود را در اینۀ حقیقی او پیدا کنم . [ برای خود شناسی به هر دری زدم اما نتیجای حاصل نشد ]
گفتم آخر آینه از بهرِ چیست ؟ / تا بداند هر کسی کو چیست و کیست ؟,با خود گفتم ، آینه یعنی انسان کامل و سرمشق عالی برای چیست ؟ مسلما آینه برای این است که هر کس بداند هویت و حقیقتش چیست . و اصلا چه کسی است .
آینۀ آهن برای پوستهاست /آینۀ سیمای جان ، سنگی بهاست,آینه ظاهری یعنی همان آینه ای که از آهن و شیشه ساخته شده و با صفحه ای آهنین که صیقل یافته . تنها می تواند صورتهای ظاهری و خارجی آدمیان را نشان دهد . ولی آینه باطنی که می توان نقش جان و روان خور را در آن دید بسی گرانبها و قیمتی است . [ آینۀ آهن = صفحه های صیقلی آهن که در قدیم به جای آینه به کار می رفته است . ( فرهنگ لغات و تعبیرات مثنوی ، دغتر اول ، ص 83 ) ]
آینۀ جان نیست اِلِّا رویِ یار / رویِ آن یاری که باشد ز آن دیار,آیینۀ باطنی جان ، غیر از روی یار دلدار نیست که می توان اشکال و احوال باطنی خود را در آن مشاهده کرد . این آیینه ، روی همان یاری است که از دیار حقیقت و عشق است نه جهان خاک . [ حضرت معشوق طبق قاعده لطف ، آیینه ای برای انسانها پدید آورده که چهره جان خود را در آن مشاهده کنند ]
گفتم : ای دل آینۀ کُلّی بجو / رَو به دریا ، کار برناید به جُو,در اینجا حضرت مولانا خطاب به قلب شریف خود چنین فرماید : ای دل ، آیینه ای کلی جستجو کن و برو به سوی دریا که از جوی کاری ساخته نیست . [ آینه کلی همان انسان کامل و ولی فاضلی است که مظهر جمیع صفات و اسماء حضرت حق تعالی است . این ولی کامل بسان دریای ژرف و پهناور است . از آنرو که حاوی اسرار و حقایق ربانی است و سایر مشایخ و راهبران ، در حکم نهرهایی هستند که به آب دریا وابسته اند . پس خودشناسی هرگز در انزوا به دست نمی آید بلکه در تعامل با دیگران حاصل می گردد . زیرا در هر تعاملی داد و گرفتی هست و از این رهگذر ، آدمی به ضعف و قوت خویش آگاه می شود . آینه کلی استعارتاََ به انسانهای رشد یافته و به کمال رسیده اشارت دارد . هر فرد برای خودشناسی نیازمند به داشتن الگوهای مناسب است . ]
زین طلب بنده به کویِ تو رسید / درد ، مریم را به خرمابُن کشید,با دردِ طلب است که بنده به کوی و آستان تو می رسد . چنانکه مثلا ، دردِ زایمان ، مریم (ع) را به سوی درخت خرما کشید و بُرد . [ مصراع دوم تمثیلی برای مصراع دوم است و همچنین اشارت دارد به آیه 23 سوره مریم که می فرماید « آنگاه که او را دردِ زاییدن درگرفت . زیرِ شاخه خرمابُنی رفت و از شدت اندوه با خود همی گفت : ای کاش زین پیش مُردمی و فراموش شُدمی به تمام » دردِ طلب مرا به کوی آن یارِ الهی کشید و خود را در آینۀ وجود او دیدم . ]
دیدۀ تو چون دلم را دیده شد / شد دلِ نادیده ، غرقِ دیده شد,همینکه بینش و دیده باطنی تو به قلبم رسید . این دلِ نابینا و فاقد بینش ام از میان رفت و قلبم یکسره ، غرقِ آن دیدۀ روشن و بینش حقیقت بین گردید . [ نهایتاََ به مقام روشن بینی رسیدم ]
آینۀ کُلّی تو را دیدم ابد / دیدم اندر چشمِ تو ، من نقشِ خَود,ای یار حقیقی ، من تو را آیینۀ کلی ابدی و ازلی دیدم . یعنی تو را حقیقتاََ مظهر جمیع اسماء و صفات حق دیدم . ای انسان کامل و ای ولی واصل ، من در چشم تو نقش خود را دیدم و صورت حقیقی ام را مشاهده کردم . ( شرح گبیر انقروی ، دفتر دوم ، جزو اول ، ص 54 )
گفتم : آخر خویش را من یافتم / در دو چشمش ، راهِ روشن یافتم,من با خود گفتم : بالآخره حقیقتِ خویشتنم را یافتم و در دو چشم یارم ، راهی روشن پیدا کردم که مرا به سرمنزل مقصود می رساند .
گفت : وهمم کآن خیالِ توست هان / ذاتِ خود را از خیالِ خود بدان,در همین حال بودم که قوۀ واهمه ام در من تصرفی کرد و باعث تشویش خاطرم شد و مرا دچار شبهه کرد و گفت : به هوش باش که این نقشی که از خود دیدی ، حقیقتِ ذاتِ تو نیست . بلکه این خیال توست . پس باید خویشتن حقیقی خود را از خویشتن خیالی خویش بازشناسی .
نقشِ من از چشم تو آواز داد / که منم تو ، تو منی در اتّحاد,در همان وقت که قوۀ واهمه ام ، بر من تاخته و دچار اضطراب و نگرانی ام کرده بود . صورت حقیقی ذاتم به من چنین ندا داد . بدان که در مقام وحدت ، من ، عینِ تو هستم و تو عینِ منی . مبادا که به آتش تفرقه و جدایی گرفتار شوی . [ اتحاد = در اینجا مرادف معنی وحدت است زیرا در نظر صوفیان ، وحدت با اتحاد فرق دارد . چنانکه شبستری گوید : حلول و اتحاد از غیر خیزد / ولی وحدت همه از سیر خیزد . سرانجام وقتی قبول کردم که به اوهام و خیالات یاوه گمراه نشده ام و نقشی که می بینم . نقش حقیقی جانم است . خیالم برآسود و به آرامش رسیدم و دیدم که روح من و او یکی است . ]
کاندرین چشمِ منیر بی زوال / از حقایق راه کَی یابد خیال ؟,زیرا که در این چشم روشن و روشنگر که روشنی آن هرگز از حقایق ، زوال نمی گیرد . بلکه همواره حقیقت بین است . خیال کی می تواند بدان راه یابد ؟ ( منیر = روشنگر و روشن )
در دو چشمِ غیرِ من ، تو نقشِ خَود / گر ببینی ، آن خیالی دان و رَد,آن یارِ حقیقی به من گفت : هر گاه تو نقش و حقیقت اصلی خود را در دو چشم دیگری دیدی . بدان که آن خیالی بیش نیست و از نظر من مردود است . یعنی انسانهای ناکامل ، پدیده ها و آثار را منقطع از حق می بینند . از اینرو در آثار ، حق را نتوانند دید .
زآنکه سُرمۀ نیستی در می کَشَد / باده از تصویرِ شیطان می چشد,زیرا کسی که سُرمه نیستی به چشمان خود می کشد . یعنی هوی و هوس را بر دل خود حاکم می سازد و از تصویر شیطان باده می نوشد . [ تصویر شیطان = در اینچا به معنی خیالات و اوهامی است که شیطان به آدمی تلقین می کند . شرح مثنوی معنوی شاه داعی ، دفتر اول ، ص 443 ) . اکبرآبادی معتقد است « باده از تصویر شیطان چشیدن » عبارت است از ضلالت و گمراهی ، یعنی آدمی بر اثر وهم و خیالی که شیطان برای او پدید آورده ، خویشتن حقیقی خود را نمی تواند ببیند از اینرو به مغاک گمراهی در می غلتد . ( شرح مثنوی ولی محمد اکبرآبادی ، دفتر دوم ، ص 25 و 26 ) ( سرمه = سنگی است سیاه و براق که آن را برای چشم و قوه بینایی نافع می دانند ) ]
چشمشان خانۀ خیال است و عدم / نیست ها را هست بیند لاجَرم,چشم آنان ، سرای نیستی و خیالات یاوه است . در نتیجه نیست ها را به صورت هست ها مشاهده می کنند . یعنی دنیا را که در واقع ، نیستِ هست نماست . به صورت هستی حقیقی فرض می کنند . توضیحات بیشتر در شرح بیت 602 دفتر اول آمده است .
چشمِ من چون سُرمه دید از ذواجلال / خانۀ هستی است نه خانۀ خیال,ولی از آنرو که چشم من از بارگاه حضرت حق که دارای شکوه و یزرگی است . سُرمه دیده است یعنی به بصیرت باطنی رسیده است . پس چشمانم سرای هستی حقیقی است نه خیالات واهی . یعنی حقیقت بین است نه خیال بین . ( ذوالجلال = دارنده شکوه و بزرگی )
تا یکی مو باشد از تو پیشِ چشم / در خیالت گوهری باشد چو یَشم,تا وقتی که از ماسوی الله یعنی از غیر خدا در پیش چشم دلت حتی به اندازه یک تار مو باشد . گوهر گرانبها را مانند یک سنگِ بی ارزش می بینی . ( یشم = نوعی سنگ قیمتی ولی در اینجا مطلقا به معنی سنگ است که فاقد قیمت است )
یَشم را آنگه شناسی از گُهر / کز خیالِ خود کُنی کُلی عَبَر,تو وقتی سنگ را از گوهر باز می شناسی که از منزل خیالت به کلی کذشته باشی . یعنی وقتی می توانی ، حق و باطل را از هم تمیز دهی که دیگر در دام خیالات اسیر نباشی .
یک حکایت بشنو ای گوهر شناس / تا بدانی تو عیان را از قیاس,ای که گوهرشناسی یعنی گوهر حقیقت را می شناسی . اینک این یک حکایت را گوش بده تا واقعیات را بطور عینی و شهودی بشناسی . نه با قیاس و استدلالات نظری و ذهنی . [ قیاس = گفتاری است متشکل از چند قضیه که هر گاه مسلّم و جازم شمرده شود . ( اساس الاقتباس ، ص 186 ) ]
چون گذشت آن مجلس و خوان کرم / دست او بگرفت و برد اندر حرم,وقتی که دیدار شاه با طبیب الهی در آن مجلس انجام یافت و سفره کرامت برچیده شد ، شاه دست طبیب را گرفت و وارد حریم خانه خود کرد . – مولانا معتقد است که مرید باید راهبر حقیقی خود را محرم اسرار خود بداند و او را به حریم دل خود راه دهد و اسرار ضمیر خود را به او بازگوید تا هرچه زودتر و مطمئن تر عقبه های سلوک را درنوردد .
قصه رنجور و رنجوری بخواند / بعد از آن در پیش رنجورش نشاند,شاه ماجرای بیماری و رنجوری کنیزک را برای طبیب الهی شرح داد و سپس او را بر بالین بیمار برد .
رنگ و رو و نبض و قاروره بدید / هم علاماتش هم اسبابش شنید,آن طبیب الهی طبق عادت اطبا رنگ و رو و نبض و ادرار بیمار را دید و نیز علائم و اسباب کسالت او را از زبان وی و همراهش شنید . [ قاروره = شیشۀ مُدوری که به شکل مثانه می ساخته اند برای ادرار مریض ، مجازاََ به معنی ادرار بیمار / نبض = رگِ جهنده در بالای مچ دست که پزشکان بدان از حالت بیمار آگاه می شوند / علامات = حالاتی که بر اثر حدوث مرض در بدن بیمار پدید می آید مانند سردرد ، تنگی نفس و … / اسباب مرض = موجبات مرض مانند عفونت اخلاط و گزیدن مار و … ]
گفت هر دارو که ایشان کرده اند / آن عمارت نیست ویران کرده اند,طبیب الهی گفت هر دوا و درمانی که آن حکیمان مغرور کرده اند نه تنها حال آن کنیزک را بهبود نداده بلکه حالش را وخیم تر هم کزرده اند .
بی خبر بودند از حال درون / استعیذالله مما یفترون,آن طبیبان مغرور از احوال درون کنیزک آگاهی نداشتند ، پناه می برم به خدا از اکاذیبی که برهم می بافند . یعنی آنها چیزی از شناخت و درمان دردها و بیماریهای مردم نمی دانند بلکه فقط ادعا می کنن که مائیم دانا به احوال بیماران .
دید رنج و کشف شد بر وی نهفت / لیک پنهان کرد و با سلطان نگفت,طبیب الهی رنج کنیزک را دریافت و به علت آن پی برد ولی آن راز را پنهان داشت و به شاه چیزی نگفت . – اولیاءالله اسرار باطن کسی را بی اذن حق بر کسی فاش نکنند و حتی پیش خودشان هم آنرا تکرار نکنند .
رنجش از سودا و از صفرا نبود / بوی هر هیزم پدید آید ز دود,رنج و درد کنیزک ناشی از غلبه صفرا و سودا نبود زیرا بوی هر هیزم از دودش معلوم می شود یعنی علائم و آثار هر چیز بر ذات آن چیز دلالت می کند . اگر چه وقتی انسان به عشق دچار می آید رنگ و رویش دگر می شود ولی این حالات را نباید با بیماری جسمانی اشتباه گرفت . [ سودا = به معنی سیاه است ، یکی از اخلاطِ اربعه در طب قدیم که چون سیاه رنگ است بدان سودا گویند و مرکز آن را در طحال می پنداشتند . به معنی مالیخولیا و جنون نیز آمده است / صفرا = به معنی زرد است . یکی از اَخلاطِ اربعه که مایعی زرد رنگ است و در کبد ترشح می شود . بدان تلخه و زردآب نیز گویند ]
دید از زاریش ، کو زار دل است / تن خوش است و او گرفتار دل است,طبیب الهی از رنجوری کنیزک پی برد که بیماری او علت جسمانی ندارد ، او تنش سالم است و گرفتار بیماری دل است .
عاشقی پیداست از زاری دل / نیست بیماری چو بیماری دل,از ناله های دل ، عشق آشکار می شود و هیچ بیماری به اندازه بیماری دل اهمیت ندارد .
علّتِ عاشق ز علت ها جداست / عشق اُسطُرلاب اسرار خداست,بیماری عشق از نوع بیماریهای جسمانی نیست ، بلکه عشق مانند اُسطُرلاب ، اسرار شمس حقیقت را نشان می دهد . – مولانا عقیده دارد که عشق عرفانی روح را چنان لطیف و حساس می کند که می تواند اسرار ربانی را نشان دهد . همانطور که اسطرلاب ، احوال شموس آسمان را نشان می دهد . اسطرلاب عشق نیز اسرار شمس حقیقت را عیان می سازد . [ اُسطُرلاب = آلتی بوده است مرکّب از چند صفحه که اهلِ نجوم آن را در طالع بینی و ارتفاعِ کواکب و سنجش ستارگان و ستاره یابی بکار می گرفتند ( مفاتیح العلوم ، ص 219 ) ]
عاشقی گر زین سر و گر زان سر است / عاقبت ما را بدان سر رهبر است,عشق خواه حقیقی و یا مجازی باشد سرانجام ما آدمیان را به سوی عالم الهی هدایت می کند .
هرچه گویم عشق را شرح و بیان / چون به عشق آیم خجل باشم از آن,هر چه از عشق سخن بگویم و آنرا بیان دارم چون به ذات عشق می رسم شرمگین می شوم . ( از نظر مولانا عشق تعریف شدنی نیست )
گر چه تفسیر زبان روشن تر است / لیک عشق بی زبان روشن تر است,اگر چه تفسیر و تبین زبان ، روشن کننده مسائل است ولی عشق موضوعی نیست که به زبان درآید ، پس عشقی که به زبان درنیاید از هر بیانی روشن تر است . – این عشق است که خود را بیان می کند نه زبان .
چون قلم ، اندر نوشتن می شتافت / چون به عشق آمد ، قلم بر خود شکافت,قلم کتابت و نویسندگی همه چیز را شتابان می نویسد ولی همینکه به موضوع عشق می رسد و می خواهد آنرا به رشته تحریر درآورد بیدرنگ بر خود می شکافد .
عقل ، در شرحش چو خر در گل بخفت / شرح عشق و عاشقی هم ، عشق گفت,عقل و خرد در شرح و بیان عشق همچو خری است که در گل  گیر کند زیرا عشق است که می تواند پرده از اسرار عشق و عاشقی بردارد و رموز آنرا برملا کند .
آفتاب آمد دلیل آفتاب / گر دلیلت باید ، از وی رو متاب,دلیل بر وجود آفتاب ، خود آفتاب است حال اگر دلیلی بر وجود آن لازم آمد ، خود آفتاب دلیل آفتاب است پس از آفتاب روی مگردان .
از وی ار ، سایه نشانی می دهد / شمس ، هر دم نور جانی می دهد,اگر چه سایه بر وجود آفتاب دلالت می کند اما خود آفتاب هر لحظه نور حیات بخش خود را به همه جا عطا می کند . – در اینجا مقایسه میان استدلال و کشف و شهود است ، استدلال به منزله سایه است و کشف و شهود به منزله آفتاب است یعنی انوار جانفزای آفتاب دلیل بر هستی ذات آفتاب است .
سایه ، خواب آرد تو را همچون سمر / چون بر آید عشق ، انشق القمر,همانطور که حکایت شبانه تو را به خواب می برد سایه عقل و استدلال تو را دچار غفلت و بی خبری می سازد و چون شمس حقیقت بتابد ، قمر عقل و استدلال زائل شود و نور و جذابیت خود را از دست بدهد . [ در مصراع دوم قسمتی از آیه 1 سوره قمر تضمین شده است . « آن ساعت نزدیک شد و ماه بر خود شکافت » در اینجا مراد از انشقاق قمر بیان معجزه معروف پیامبر (ص) نیست بلکه مراد زائل شدن نور ماه به هنگام طلوع خورشید است . ] سَمَر = افسانه به مناسبت آنکه غالباََ در شب گفته شود ]
خود غریبی در جهان چون شمس نیست / شمس جان باقی است او را امس نیست,در جهان چیزی غریب تر و شگفت انگیزتر از خورشید وجود ندارد ، خورشید جان پایدار است و امروز و فردائی برایش نمی توان تصور کرد . – نیکلسون مراد از “شمس” را در مصراع اول خورشید آسمان می داند ومراد از “شمس” در مصراع دوم روح مجرد و نفس ناطقه است بدین معنی که روح انسان در این جهان غریب است زیرا از وطن خود دور افتاده است .
شمس ، در خارج اگرچه هست فرد / می توان هم ، مثلِ او را تصویر کرد,اگر چه شمس مادی و طبیعی در عالم خارج ، تنها و بی نظیر است ولی در عین حال می توان مانند آنرا در ذهن تصوّر کرد .
شمس جان ، کو خارج آمد از اثیر / نبودش در ذهن و در خارج ، نظیر,خورشید جان که از حیطه افلاک و جهان محسوسات خارج است نه در ذهن همتا و نظیر دارد و نه در خارج از ذهن . [ اثیر = عالی و بلند . به همین مناسبت به کرۀ آتش که بالای کرۀ هواست اثیر گویند . ] مولانا آفتاب حسّی را با شمسِ حقیقت مقایسه می کند . از آنرو که «آفتابِ حسّی» ، قابلِ فرض و تصور است ولی «شمس حقیقت» در تصور نمی گنجد و ذهن و ادراکِ بشری بر آن محیط نمی شود . و معلوم است که تا چیزی در ذهن تعیّن و تشخّص نیابد . مثل و شبیهی نمی توان در تصوّر آورد ( شرح مثنوی شریف ، ج 1 ، ص 92 ) .
در تصور ذات او را گنج کو / تا درآید در تصور مثل او,آن شمس حقیقت کجا در تصور آدمی می گنجد تا مانند او در تصورش آید .
چون حدیث روی شمس الدین رسید / شمس چارم آسمان سر در کشید,هر گاه از روی شمس الدین تبریزی سخن به میان می آید خورشید آسمان از پرتو و جمال آن شرمگین می شود و روی خود را نهان می سازد . ( شمس چارم = شمس چهارم ، همین آفتاب است که کُرۀ خاکی ما جزیی از منظومۀ آن محسوب می شود و در تقسیماتِ هیأتِ قدیم ، آن را در آسمان چهارم قرار داده اند ) [ در اینجا لفظ شمس ( = آفتاب ) ، مولانا را به یاد محبوبش شمس الدین تبریزی انداخته است . شمس الدین محمد بن علی بن مَلِک دادِ تبریزی از مردم تبریز بود که پیران طریقت بدو « کامل تبریزی » و مسافران صاحبدل بدو « شمس پرنده » می گفتند به جهت سَیرانِ دائمی او . ابتدا مرید شیخ ابوبکرِ تبریزی سلّه باف بود و چون کمالاتِ او از حدِ ادراکِ مردم در گذشت در طلبِ اکملی برآمد و به سفر پرداخت ( مناقب العارفین ، ج 1 ، ص 615 ) .
واجب آید چون که آمد نام او / شرح رمزی گفتن از انعام او,چون که نام شمس تبریزی بر زبانم آمد لازم است که شمه ای از انعام معنوی او بازگو شود .
این نفس ، جان دامنم برتافته است / بوی پیراهان یوسف یافته است,اکنون حسام الدین که به منزله جان من است ، چنگ در دامنم زده و مصرانه می خواهد که شمه ای از اسرار رابطه معنوی خود را با شمس تبریزی بیان کنم ،حال او گوئی همچون حال یعقوب است که بوی پیراهن یوسف را شنیده است . – “این نفس” به معنی “اکنون و این دم” است .
از برای حق صحبت ، سال ها / بازگو حالی از آن خوشحال  ها,حسام الدین به من گفت که به حق سالهای همراهی و رفاقتی که با تو دارم شمه ای از آن احوال خوب و خوشت که با شمس داشتی برایم بازگو کن .
تا زمین و آسمان خندان شود / عقل و روح و دیده صد چندان شود,تا از شرح احوال معنوئی که تو با شمس داشتی زمین و آسمان شادمان گردد و قوه عقل و جان و دیده دل ، صد مرتبه افزایش یابد .
لا تکلفنی فانی فی الفنا / کلت افهامی فلا احصی ثنا,مولانا در جواب گفت : چون من در حال فنای عارفانه هستم مرا به تکلف و زحمت میفکن و فعلی از من توقع نداشته باش که متعلق به عالم صحو و هشیاری است چرا که من در حال محو و فنا هستم و درک و شعورم از کار افتاده و نمی توانم مدح و ثنائی گویم .
کل شیء قاله غیرالمفیق / ان تکلف او تصلف لایلیق,هر چیز را که انسان در حال محو و بی خویشی گوید نمی توان آن کلام را در حال صحو و با خویشی درک کرد و اگر کسی به تکلف و لاف زنی بخواهد آن سخنان را در یابد چنین حالتی سزاوار مقام آدمی نیست .
من چه گویم ؟ یک رگم هشیار نیست  / شرح آن یاری که او را یار نیست,من چگونه می توانم احوال آن یار بی نظیر و بی یار را شرح دهم در حالی که حتی یک رگم هشیار نیست . – هرچه اینک از معشوق گویم چون در حالت محو و مستی هستم سخنانم را هوشیاران درک نتوانند کرد .
شرح این هجران و این خون جگر / این زمان بگذار تا وقت دگر,ای حسام الدین چلپی ، فعلا شرح این هجران و این خون جگر را موکول کن به وقتی دیگر . اکنون از من توقع نداشته باش که چگونگی هجران و خون دلم را از آن معشوق بر زبان رانم زیرا من در حالت استغراق و بی خویشی به سر می برم .
قال اطعمنی فانی جائع / واعتجل فالوقت سیف قاطع,حسام الدین چلپی به مولانا گفت : به من طعام معنوی بده که گرسنه ام ، و در این باره بشتاب که زمان مانند شمشیر تیز سریعا می گذرد .
صوفی ابن الوقت باشد ای رفیق / نیست فردا گفتن از شرط طریق,حسام الدین ادامه داد : ای رفیق طریق ” صوفی ابن الوقت است ” یعنی زمان را تلف نمی کند زیرا ” فردا گفتن ” شرط سلوک طریقت و طی مراتب و منازل معنوی نیست . ابن الوقت در مثنوی به دو معنی آمده . یکی به معنی کسی که زمان را از دست نمی دهد و حال را غنیمت می شمرد و در هر لحظه به فکر کمال بخشیدن به خود است و معنی دیگر سالکی را گویند که هنوز از مرحله حال گذر نکرده و به مقام نرسیده است . سالکی که به مقام رسیده باشد را ابوالوقت گویند .
تو مگر خود مرد صوفی نیستی / هست را از نسیه خیزد نیستی,تو ای مولانا ، مگر مرد صوفی نیستی که می گوئی : ” این زمان بگذار تا وقت دگر ”  زیرا هر آن چیز که وجود  داشته باشد و داده  نشود و به زمان بعد موکول گردد دچار نیستی و تباهی گردد .
گفتمش : پوشیده خوشتر سر یار / خود ، تو در ضمن حکایت گوش دار,من به حسام الدین گفتم : بهتر است که سر یار پوشیده  باشد تا که نامحرمان از آن آگاه  نشوند و تو خود گوش هوشت را باز کن تا اسرار یار را در ضمن حکایات دریابی . – رازداری و کتمان اسرار از شروط اولیه سلوک است .
خوشتر آن باشد که سر دلبران / گفته آید در حدیث دیگران,بهتر این است که اسرار محبوبان حرم الهی در اثنای سخنان دیگران بیان شود . [ خانم آنه ماری شیمل بحق گفته است که این دو بیت اخیر کلیدِ فهمِ تمامی سروده های مولاناست . ( شکوه شمس ، ص 75 ) سخنان بهاء الدین ولد در مثنوی وَلَدنامه ، صفحۀ 2 مؤیدِ مطلبِ اوست . ]
گفت : مکشوف و برهنه و بی غلول / بازگو ، دفعم مده ای بوالفضول,حسام الدین گفت : ای صاحب فضیلت های بسیار ، اسرار یار را آشکار و برهنه و بی کم و کاست برایم بازگو کن و بهانه میاور . – “مکشوف یعنی بی پرده و آشکار” “غلول یعنی دزدی و خیانت و بی غلول مجازا یعنی بی کم و کاست” دفع دادن یعنی بهانه آوردن” “بوالفضول یعنی کسی که دارای فضائل باشد” .
پرده بردار و برهنه گو که من / می نخسبم با صنم با پیرهن,از روی  اسرار یار پرده بردار و برهنه و آشکار از او سخن بگو که من با محبوب و عروس حقیقت که پوشیده  و  محتجب  باشد در یک جا نمی خوابم .  ( من شاهد حقیقت  را برهنه و بی حجاب می خواهم )
گفتم ار عریان شود او در عیان / نی تو مانی ، نی کنارت ، نی میان,به حسام الدین گفتم : اگر ذات آن محبوب حقیقی آشکارا نمایان شود و او با ذات خود تجلی کند ، نه تو می مانی و نه کنارت و نه میانت . یعنی در سطوت تجلی آن یار بی یار ، به کلی محو و فانی خواهی شد . * مولانا این مطلب را در کتاب فیه ما فیه صفحه 35 و 36 به نثر نیز گفته است : حق تعالی این نقاب ها را برای مصلحت آفریده است که اگر جمال حق بی نقاب روی نماید ما طاقت آن نداریم و بهره مند نشویم و به واسطه این نقاب ها مدد و منفعت می گیریم . این آفتاب را می بینی که در نور او می رویم و می بینیم و نیک را از بد تمیز می دهیم و در او گرم می شویم و درختان و باغات مثمر می شوند و میوه ها ، خام و ترش و تلخ در حرارت او پخته و شیرین می گردند و معادن زر و نقره و لعل و یاقوت از تاثیر او ظاهر می شوند . اگر این آفتاب با این همه منفعت بوسائط نزدیکتر شود هیچ منفعت ندهد بلکه جمله عالم و خلقان بسوزند و نمانند . حق تعالی چون بر کوه به حجاب تجلی می کند او نیز پر درخت و پرگل و سبز و آراسته گردد و چون بی حجاب تجلی کند او را زیر و زبر و ذره ذره می گرداند .
آرزو می خواه ، لیک اندازه خواه / برنتابد کوه را یگ برگ کاه,ای حسام الدین آرزو و مطلوب داشته باش ولی اندازه  نگه دار و به اندازه استعدادت طلب درک حقیقت کن نه بیشتر ، که اندازه نکوست ، مثلا یکه برگ کاه نمی تواند سنگینی کوهی را تحمل کند .
آفتابی کز وی این عالم فروخت / اندکی گر پیش آید جمله سوخت,برای مثال ، همین آفتابی که همه جهان را روشن کرده ، اگر اندکی بیش از حد خود به سوی این جهان نزدیک شود همه را می سوزاند . – همینطور اگر شمس حقیقت بیش از طاقت افهام و عقول بتابد همه را تباه می سازد .
فتنه و آشوب و خونریزی مجو / بیش از این از شمس تبریزی مگو,ای حسام الدین بیش از این در باره شمس تبریزی سخن مگو و طالب فتنه و آشوب مشو .
این ندارد آخر ، از آغاز گو / رو تمام این حکایت باز گو,شرح و بیان اسرار شمس پایانی ندارد ، پس اینک برو از ابتدای حکایت آغاز کن و همه ماجرای کنیزک را بازگو کن .
گفت ای شه خلوتی کن خانه را / دور کن هم خویش و هم بیگانه را,طبیب الهی گفت : شاها ، خانه را کاملا خلوت کن و هیچکس از محرم و نامحرم در آن نباشد و فقط من باشم و کنیزک .
کس ندارد گوش در دهلیزها / تا بپرسم زین کنیزک چیزها,کسی حتی در سرسرای خانه هم نایستد و به سخنان ما گوش ندهد تا من در گفتگو با کنیزک سوالات سرپوشیده و خصوصی از او بکنم .
خانه خالی ماند و یک دیار ، نی / جز طبیب و جز همان بیمار ، نی,خانه از مردم تخلیه شد و در آن سرا کسی جز آن طبیب الهی و آن کنیزک بیمار نماند .
نرم نرمک گفت : شهر تو کجاست ؟ / که علاج اهل هر شهری ، جداست,آن طبیب الهی با لحنی نرم و ملایم به آن کنیزک بیمار گفت : اهل کجا هستی زیرا که اهل هر شهری درمانی جداگانه دارند . – اطبای قدیم برای هر یک از شهرها به اعتبار دوری و نزدیکی از خط استوا و کوهستان و دریا و … مزاجی قائل بوده اند و با رعایت این امور معالجه می کردند .
واندر آن شهر از قرابت کیستت ؟ / خویشی و پیوستگی با چیستت ؟,طبیب الهی افزود : در آن شهر با چه کسی خویشاوندی و با چه کسی بیگانه ای و کلا روابط تو با دیگران چگونه است .
دست بر نبضش نهاد و یک به یک / باز می پرسید از جور فلک,طبیب دست بر نبض کنیزک نهاد و از جفاهای روزگار یکان یکان می پرسید . ” نبض شناسی یکی از اصول طب قدیم بود “
چون کسی را خار ، در پایش جهد / پای خود را بر سر زانو نهد,برای مثال ، اگر کسی خاری در پایش فرو رود ، پایش را به روی زانویش می گذارد تا خار را پیدا کند .
وز سر سوزن همی جوید سرش / ور نیابد ، می کند با لب ترش,کسی که خار در پایش رفته با سر سوزن خار را جستجو می کند و اگر آنرا نیابد با لبش محل خار را تر می کند تا بتواند آسانتر آنرا پیدا و بیرون آورد .
خار ، در پا شد چنین دشواریاب / خار در دل چون بود ، واده جواب,وقتی که خار در پا اینگونه سخت پیدا شود ، پس خاری که در دل فرو رود چگونه باید پیدا شود ؟ پاسخ بده .
خار دل را گر بدیدی هر خسی ؟  / دست ، کی بودی غمان را بر کسی ؟,اگر قرار بر این بود که هر فرومایه بی مقداری بیماریهای مربوط به روح و روان و قلب و جنان را بشناسد چگونه ممکن بود که غم و اندوه بر دل مردم چیره آید ؟ – این بیت از روانشناسانه ترین ابیات مثنوی است . الحق یافتن خارهای روحی کار هر کس نیست گرچه مدعیان بسیارند .
کس به زیر دم خر خاری نهد / خر نداند دفع آن ، بر می جهد,مثال دیگر ، کسی به زیر دم خر خاری می گذارد و خر چون نمی داند چگونه باید آن خار را از بدن خود دور کند با پریشانی شروع به جستن می کند .
بر جهد وان خار ، محکمتر زند / عاقلی باید که خاری بر کند,خر می خواهد آن خار را از بدنش بیرون آورد ولی از روی نادانی می جهد و خار بیشتر در بدنش فرو می رود پس باید فردی عاقل بیاید و آن خار را بیرون آورد .
خر زبهر دفع خار از سوز و درد / جفته می انداخت ، صد جا زخم کرد,خر از شدت درد و سوز برای دفع خار از بدنش جفتک می اندازد و صد جای دیگر از بدنش را زخمی می کند . – منظور این است که مردم به سبب عدم معرفت نسبت به مسائل روحی و روانی وقتی دچار رنجی می شوند به جای ریشه یابی ناراحتی خود ، با انجام کارهای نابخردانه روح خود را علیل تر می سازند .
آن حکیم خارچین استاد بود / دست می زد جا به جا می آزمود,آن حکیم الهی که امراض روحی را خوب می شناخت بر بدن کنیزک دست می زد و می آزمود تا ریشه بیماری او را بشناسد .
زان کنیزک بر طریق داستان / باز می پرسید حال دوستان,آن حکیم الهی به صورت حکایت از آن کنیزک ، حال دوستانش را می پرسید .
با حکیم او قصه ها می گفت فاش / از مقام و خواجگان و شهرتاش,آن کنیزک آشکارا از ماجرای زندگانیش صحبت می کرد مثلا از خانه (مقام) و بزرگان (خواجگان) و همشهری های (شهرتاش) خود حرف می زد .
سوی قصه گفتنش می داشت گوش / سوی نبض و جستنش می داشت هوش,آن حکیم الهی ضمن آنکه به صحبتهای کنیزک گوش می داد نبض او را نیز با کمال دقت و فراست در دست داشت و متوجه حرکت نبض او بود تا از نوسانات نبض به اسرار درونش پی ببرد .
تا که نبض از نام کی گردد جهان / او بود مقصود جانش در جهان,تا حکیم الهی ببیند نبض کنیزک از شنیدن نام چه کسی حرکتش تندتر می شود ، آن وقت معلوم می شود که مقصود و مطلوب جان کنیزک همان شخص است .
دوستان شهر او را برشمرد / بعد از آن شهری ، دگر را نام برد,حکیم الهی یکی یکی دوستان شهر کنیزک را نام برد و پس از آن نام یک شهر دیگر را ذکر کرد .
گفت : چون بیرون شدی از شهر خویش ؟ / در کدامین شهر بودستی تو بیش ؟,حکیم الهی به کنیزک گفت : وقتی که از شهر خود بیرون رفتی در کدام شهر بیشتر اقامت کردی .
نام شهری گفت و زان هم درگذشت / رنگ رو و نبض او دیگر نگشت,حکیم الهی نام یک شهر را نیز بر زبان آورد و از آن گذشت ولی رنگ صورت و نبض کنیزک از شنیدن آن هیچ تغییری نکرد .
خواجگان و شهرها را یک به یک / باز گفت از جای و از نان و نمک,حکیم الهی نام خواجه ها و روسا و شهرهای مختلف را یک به یک یاد کرد و از آنجا و نان ونمکی که با هم خورده بودند سخن گفت .
شهر شهر و خانه خانه قصه کرد / نی رگش جنبید و نی رخ گشت زرد,حکیم الهی دید با اجمال گوئی مرادش حاصل نمی آید ، پس شروع کرد به طور مفصل از هر شهر و خانه بصورت جداگانه پرسید ولی باز نه رگ کنیزک جنبید و نه رنگ رخساره اش زرد شد .
نبض او بر جای خود بد بی گزند / تا بپرسید از سمرقند چو قند,نبض کنیزک به حال عادی خود بود تا اینکه حکیم از شهر سمرقند که برای کنیزک خاطرات شیرین داشت ذکری به میان آورد . – پیشینیان سمرقند را به سبب کثرت باغها و سرسبزی یکی از چهار بهشت روی زمین انگاشته اند ، جنات اربعه عبارتند از : غوطه دمشق ، شعب بوان در فارس ، ابله در بصره و صغد سمرقند . مولانا نیز چندی در شهر سمرقند مقیم بوده که شاید تشبیه سمرقند به قند ، خاطرات ایام کودکی او می باشد .
نبض ، جست و روی سرخ و زرد شد / کز سمرقندی زرگر فرد شد,  همینکه حکیم الهی از سمرقند و اوصاف آن سخن گفت . نبض او جهید و رویش از عشق و دوستی به زرگر سمرقندی سرخ و زرد شد زیرا که آن کنیزک از زرگری ساکن در سمرقند جدا افتاده بود و به درد هجران و فراق دچار شده بود .
چون ز رنجور ، آن حکیم این راز یافت / اصل آن درد و بلا را باز یافت,همینکه آن حکیم الهی از راز بیماری آن کنیزک آگاه شد ، به اصل و حقیقت آن درد و بلا پی برد و دانست که کنیزک بیمار عشق است .
گفت : کوی او کدام اندر گذر / او سر پل گفت و کوی غاتفر,حکیم الهی از کنیزک پرسید که کوی زرگر در کدام طریق و گذر است و کنیزک گفت : بر سر پل و محله غاتفر .
گفت : دانستم که رنجت چیست ، زود / در خلاصت سحرها خواهم نمود,حکیم الهی گفت : فهمیدم که بیماری تو چیست و هر چه زودتر از رهانیدن تو از آن بیماری معجزاتی خواهم کرد . – طبیب روحانی و طبیب جسمانی هر دو باید پس از تشخیص بیماری مژده شفا و سلامتی به بیمار بدهند تا بیمار تقویت روحی شود و بتواند با بیماری مقابله کند .
شاد باش و فارغ و ایمن که من / آن کنم با تو که باران ، با چمن,آن حکیم الهی به کنیزک گفت : شادمان و آسوده خاطر باش که من با تو همان کاری را کنم که باران با چمن می کند . یعنی همانطور که باران حیات و طراوت به چمن می بخشد ، من نیز به روح افسرده تو را تازگی و طراوت دهم .
من غم تو می خورم تو غم مخور / بر تو من مشفق ترم از صد پدر,حکیم گفت : من غمخوار تو هستم و دیگر لازم نیست اندوهگین شوی زیرا که من از صد پدر مهربان نسبت به تو مهربانترم .
هان هان این راز را با کس مگو / گر چه از تو شه کند بس جستجو,حکیم گفت : به هوش باش که مبادا این راز را به کسی گوئی ولو اینکه شاه از تو بسیار پرس و جو کند .
گورخانه راز تو چون دل شود / آن مرادت زودتر حاصل شود,اگر دل مقبره اسرارت باشد یعنی اگر راز خود را در دلت پنهان داری و به کس نگوئی ، مرادت زودتر حاصل خواهد شد .
گفت پیغمبر که هر که سر نهفت / زود گردد با مراد خویش جفت,حضرت محمد ( ص ) فرموده است : هر کس رازش را نهان دارد ، زود به مقصودش برسد . ( اشاره به حدیث ، نیازهای خود را با پوشاندن آنها برآورید که هر صاحب نعمتی مورد حسادت است )
دانه ها چون در زمین پنهان شود / سر آن سرسبزی بستان شود,برای مثال ، اگر دانه ها در دل خاک پنهان شود ، سر آن سبب سرسبز شدن باغ و بوستان است . ( یعنی سبزیهائی که در باغها دیده می شود در واقع اسرار آن دانه هائی است که در دل خاک مدفون شده است )
زر و نقره گر نبودندی نهان / پرورش کی یافتندی زیر کان,مثال دیگر ، اگر طلا و نقره در زیر زمین نهان نمی شد ، چگونه ممکن بود که درون معدن پرورش یابند .
وعده ها و لطف های آن حکیم / کرد آن رنجور را ایمن ز بیم,وعده های صادقانه آن حکیم الهی ، کنیزک بیمار را از بیم و خوف ایمن کرد .
وعده ها باشد حقیقی ، دلپذیر / وعده ها باشد مجازی ، تاسه گیر,وعده های حقیقی و راستین دلپذیر است . یعنی هر وعده ای که صادق باشد موجب آرامش دل شود ولی وعده های دروغین موجب پریشان خاطری و اندوه گردد . – تاسه گیر به معنی خفقان آور ، مجازا چیزی که پریشانی و بی قراری آورد .
وعده اهل کرم نقد روان / وعده نااهل شد رنج روان,وعده مردم بزرگوار و کریم همچون گنج قارون ( گنج روان ) است اما وعده مردم نالایق موجب کدورت قلب و تیرگی روح می شود .
بعد از آن برخاست و عزم شاه کرد / شاه را ز آن شمه ای آغاز کرد,حکیم الهی پس از آنکه بیماری کنیزک را تشخیص داد از کنار او برخاست و آهنگ شاه کرد و اندکی از رنج کنیزک را برای شاه گفت و او را در جریان گذاشت . – شمه از عربی گرفته شده است و به معنی یکبار بوئیدن است ولی مجازا در فارسی به معنی اندک و ناچیز است .
گفت : تدبیر آن بود کان مرد را / حاضر آریم از پی این درد را,به شاه گفت : چاره این است که آن مرد زرگر را برای علاج درد کنیزک از سمرقند بدینجا آوریم .
مرد زرگر را بخوان زآن شهر دور / با زر و خلعت بده او را غرور,از آن شهر دور ( سمرقند ) مرد زرگر را بدینجا دعوت کن و با زر و جامه های فاخر فریبش بده تا از شهر خود برون آید .
شه فرستاد آن طرف یک دو رسول / حاذقان و کافیان بس عدول,شاه بی درنگ یکی دو مامور به سوی سمرقند گسیل داشت ، ماهر ، لایق و با کفایت و بسیار عادل بودند .
تا سمرقند آمدند آن دو رسول / از برای زرگر شنگ فضول,آن دو مامور شاه به سمرقند آمدند نزد زرگر رعنای شیرین رفتار نکوکار رسیدند . – شنگ به معنی شیرین رفتار و فضول به معنی بسیار بخشنده و نکوکار می باشد .
کای لطیف استاد کامل معرفت / فاش اندر شهرها از تو صفت,ماموران شاه به زرگر گفتند : ای استاد ماهری که شناخت و معرفت تو کامل است و وصف تو در همه شهرها بر سر زبانها افتاده است .
نک ، فلان شه از برای زرگری / اختیارت کرد زیرا مهتری,اینک فلان شاه ترا برای امور زرگری خود پذیرفته است زیرا تو زرگری بزرگ هستی .
اینک این خلعت بگیر و زر و سیم / چون بیایی خاص باشی و ندیم,حال این خلعت و این طلا و نقره را بگیر و اگر به حضور شاه برسی مصاحب و همنشین خاص او نیز خواهی بود .
مرد مال و خلعت بسیار دید / غره شد ، از شهر و فرزندان برید,مرد زرگر وقتی که آن همه مال و جامه های فاخر را دید فریفته شد و از شهر و اهل و عیالش جدا شد . غره شدن به معنی مغرور شدن می باشد .
اندر آمد شادمان در راه ، مرد / بی خبر ، کان شاه قصد جانش کرد,مرد زرگر شادمان شد و به راه افتاد در حالیکه نمی دانست شاه قصد جانش را کرده است .
اسب تازی برنشست و شاد تاخت / خونبهای خویش را خلعت شناخت,مرد زرگر بر اسبی عربی  نشست و شادمان به سوی بارگاه شاه تاخت و خونبهای خود را خلعت می پنداشت .
ای شده اندر سفر با صد رضا / خود به پای خویش تا سوالقضا,ای کسی که با کمال اختیار و رضا و رغبت آهنگ سفر کرده ای و با پای خود به سوی سرنوشتی شوم گام پیش نهاده ای .
در خیالش ملک و عز و مهتری / گفت عزرائیل : رو ، آری ، بری,آن زرگر در خیالاتش فرمانروائی و عزت و سالاری می پروراند در حالیکه عزرائیل با تحقیر میگفت : بشتاب به سوی حرص و آز که به آرزوهای خیال انگیزت می رسی .
چون رسید از راه آن مرد غریب / اندر آوردش به پیش شه ، طبیب,همینکه زرگر به شهر شاه رسید ، آن حکیم الهی وی را به نزد شاه برد .
سوی شاهنشاه بردندش به ناز / تا بسوزد بر سر شمع طراز,مرد زرگر را با عزت و احترام نزد شاه بردند تا پروانه وار بر سر آن شمع بسوزد . –  نیکلسون می گوید ” شمع ” به زنی بلند بالا ، زیبا روی و خندان اشارت دارد .
شاه دید او را ، بسی تعظیم کرد / مخزن زر را بدو تسلیم کرد,شاه زرگر را دید و خیلی تعظیمش کرد و گنجینه طلا را در اختیار گذاشت .
پس حکیمش گفت : کای سلطان مه / آن کنیزک را بدین خواجه بده,آن حکیم الهی به شاه گفت : ای سلطان بزرگ و عالیقدر ، این کنیزک را به خواجه ( زرگر ) بده .
تا کنیزک در وصالش خوش شود / آب وصلش ، دفع آن آتش شود,تا کنیزک به وصالش برسد و به برکت این وصال بهبود یابد و آب وصال زرگر ، آتش و حرارت عشق او را تسکین دهد .
شه بدو بخشید آن مه روی را / جفت کرد آن هردو صحبت جوی را,شاه آن کنیزک زیباروی را به زرگر داد و آن دو نفر را که همنشینی و وصال یکدیگر را طلب می کردند به وصال هم رسانید .
مدت شش ماه می راندند کام / تا به صحت آمد آن دختر ، تمام,کنیزک و زرگر مدت شش ماه با یکدیگر کامرانی می کردند تا آنکه کنیزک کاملا سلامتی خود را باز یافت .
بعد از آن از بهر او شربت بساخت / تا بخورد و پیش دختر می گداخت,پس از سپری شدن شش ماه آن حکیم الهی شربتی ساخت و به زرگر داد ، زرگر شربت را خورد و در حضور کنیزک حالش دگرگون شد و رو به رنجوری نهاد . – نیکلسون معتقد است آن شربت مرحله تدریجی ریاضت دادن به نفس اماره است و بدین وسیله نفس از علائق شهوانی می رهد .
چون ز رنجوری جمال او نماند / جان دختر در وبال او ، نماند,هنگامی که زیبائی و طراوت زرگر بر اثر بیماری از میان رفت ، جان کنیزک از درد و رنج فراق و جدائی او رها شد .
چونکه زشت و ناخوش و رخ زرد شد / اندک اندک در دل او سرد شد,همینکه زرگر آن شربت را خورد رنجور و زشت شد و رنگ رخساره اش زرد شد و اندک اندک علاقه قلبی کنیزک نسبت به او سرد و خموش شد .
عشق هایی کز پی رنگی بود / عشق نبود ، عاقبت ننگی بود,عشق هائی که تنها به خاطر آب و رنگ و جمال ظاهری باشد در واقع عشق نیست بلکه ننگ و عار پدید می آورد . – مولانا در جای جای مثنوی این حقیقت را بازگو می کند که ارزش و اصالت هر عشقی بستگی تام تمام به ارزش و اصالت معشوق دارد و اگر عشق و حب آدمی به موضوعی کاذب و ناپایدار تعلق گیرد نمی توان لفظ “عشق” را بر آن نهاد بلکه آنرا “هوی و هوس” می زیبد .
کاش کان هم ننگ بودی یکسری / تا نرفتی بر وی آن بد داوری,اگر ضمیر «آن» در مصراع اول به «زرگر» بازگردد ، می گوید : کاشکی زرگر سرتاپا عیب و ننگ می بود و اصلا ذره ای حسن و جمال نداشت تا این وضع و حال ناگوار و قضای بد گریبانش را نمی گرفت . و اگر ضمیر «آن» در مصراع اوّل به « عشق های رنگی » باز گردد معنی بیت اینست : ای کاش عشق های رنگی و هوسناکانه نزد مردم چنان مذموم و ننگین جلوه می کرد که کسی بدان تعلّقِ خاطر نمی یافت . در نتیجه آن زرگر و امثال آن که معشوق واقع شده اند دچار سرنوشت ناگوار نمی شد .
خون دوید از چشم همچون جوی او / دشمن جان وی آمد روی او,از چشم آن زرگر خون مانند جوی روان شد و روی زیبای او دشمن جانش شد .
دشمن طاووس آمد پر او / ای بسی شه را بکشته فر او,پر طاووس ، دشمن جان طاووس است و چه بسیارند شاهانی که شکوه و شوکتشان آنها را هلاک کرده است . یعنی محسود خاندان قرار گرفته و در نتیجه قربانی حسدورزی ها شده اند .
گفت : من آن آهوم کز ناف من / ریخت آن صیاد ، خون صاف من,زرگر در آن هنگام که می مرد با زبان حال می گفت : من مانند آن آهوی هستم که شکارچی به خاطر نافه خوشبویم ، خون صافم بریخت .
ای من آن روباه صحرا کز کمین / سر بریدندش برای پوستین,و نیز من مانند آن روباه صحرائی هستم که به خاطر پوست مرغوبش بر سر راه او کمین می کنند و سرش را می برند .
ای من آن پیلی که زخم پیلبان / ریخت خونم از برای استخوان,و هم چنین من مانند آن فیلی هستم که فیلبانان ( شکارچیان ) او را زخمی می کنند و خونش را می ریزند تا استخوان و عاج گرانبهایش را به یغما ببرند. – مولانا در چند بیت اخیر این مطلب را بازگو کرده که فر و شکوه آدمیان ، آنان را محسود می سازد و در نتیجه در معرض هلاک واقع می شوند لذا ستر کمال و جلال لازم است .
آنکه کشتستم پی مادون من / می نداند که نخسبد خون من,آن کسی که مرا به خاطر زیبائی ظاهر یا مطامع پست و حقیر خود می کشد ، آیا نمی داند که خون من نمی خوابد یعنی تباه و ضایع نمی شود و روزی دامن قاتل را می گیرد .
بر من است امروز و فردا بر وی است / خون چون من کس ، چنین کی ضایع است ؟,امروز به زیان من سپری شد و فردا به زیان او خواهد بود یعنی هرکس چاهی برای دیگری حفر کند روزی خود بدان چاه خواهد افتاد و تقاص فعل خود را خواهد دید زیرا خون مظلومی همچون من مگر ممکن است به هدر رود .
گرچه دیوار افکند سایه دراز / باز گردد سوی او آن سایه باز,به عنوان مثال اگر چه دیوار سایه بلند بر زمین پهن کند ولی بالاخره آن سایه به سوی دیوار باز می گردد .
این جهان کوه است و فعل ما ندا / سوی ما آید نداها را صدا,این جهان در مثل مانند کوه است و اعمال و نیات ما مانند بانگ و فریادی است که در کوه طنین می افکند و بی گمان هر فریادی که در کوه بزنیم طنین آن دوباره به سوی ما باز می گردد . [ در چند بیت اخیر مسئله مهمِ جوابِ عمل مطرح شده است . تمامی کُتبِ آسمانی و امهاتِ کُتب اخلاقی بدین مطلب تصریح کرده اند که آدمی رهینِ اعمال خود است . هر عملی که انجام دهد نتیجۀ آن را می بیند . آیاتِ قرآن کریم نیز به کرّات بدین موضوع تأکید کرده است . این موضوع از مسائل محوری مثنوی و مکتب مولانا است . ]
این بگفت و رفت در دم زیر خاک / آن کنیزک شد ز رنج و عشق پاک,زرگر این سخنان را گفت و مرد و آن کنیزک از عشق زرگر رها شد و دلش از حب او پاک گردید .
زآنکه عشق مردگان پاینده نیست / زآنکه مرده سوی ما آینده نیست,زیرا عشق به مرده و معشوق های آفل دوامی ندارد چرا که مردگان هرگز به سوی ما باز نخواهند گشت .
عشق زنده در روان و در بصر / هر دمی باشد ز غنچه تازه تر,عشق زنده یعنی آن عشقی که بر معبود حقیقی تعلق می گیرد پیوسته در روح و دیده باطنی حتی از غنچه هم تازه تر است زیرا معشوق حقیقی هماره زنده و پاینده است پس عشق بدو نیز هرگز نمیرد .
عشق آن زنده گزین کو باقی است / کز شراب جانفزایت ساقی است,عشق آن کسی را انتخاب کن که زنده و جاودان است و مدام تو را از شراب جان افزای بقا و جاودانگی سیراب می کند .
عشق آن بگزین که جمله انبیا /  یافتند از عشق او کار و کیا,عشق آن کسی را برگزین که جمیع انبیا از عشق او شکوه و شوکت و اقتدار یافتند .
تو مگو ما را بدان شه بار نیست / با کریمان کارها دشوار نیست,در اینجا مولانا با بیتی دلنشین و اقناعی به آن دسته از متکلّمان پاسخ داده که معتقدند محبّتِ بنده به خدا قابلِ تصور نیست ، زیرا اولاََ خداوند با مخلوقات مباینتی تام دارد و چون هیچگونه مناسبت و سنخیتی میان حق و خلق نیست ، پس محبّتِ بنده به او هم قابلِ تصوّر نیست . ثانیاََ محبّت نوعی اراده و خواهش است و ارادۀ بنده به چیزی تعلق خواهد گرفت که از امور ممکنه باشد تا تصرّف در آن متصرّف شود و چون خدا ازلی است مشمولِ ارادۀ بندۀ حادث نگردد زیرا تصرّفِ حادث در قدیم مُحال است . بنابراین متکلّمان هر جا در قرآنِ کریم لفظِ «حُب» و مشتقاتش را دیده اند آنرا به معنی تعظیم و یا ارادۀ طاعت فرض کرده اند . ولی صوفیه بر خلافِ آنان معتقدند که جز خدا چیزِ دیگری شایسته عشق و محبّت نیست و در جوابِ ادلّۀ متکلّمان گویند که ما بر خلافِ شما معتقدیم که ارتباط و مناسبت میانِ حق و خلق موجود است و از نظر ما میان حق و خلق مباینتی نیست . چرا که مذهبِ ما مذهبِ وحدت و یگانگی است نه کِثرت و دوگانگی . دلیلِ مولانا در ردِ ادلّۀ متکلمان بدین قرار است : خداوند را کریم گویند بدین جهت که عطا و بخشش او معلل به علت و غرضی نیست پس بدین ترتیب هیچ کاری بر او دشوار نیاید و هموست که راه را بر عاشق خود باز گرداند و طریق وصول به خود را نشان دهد و به وصال رساند . معنی بیت : تو این حرف را نزن که ما اجازه ورود به بارگاه الهی را نداریم و نمی توانیم به شاه جهان هستی واصل شویم زیرا با بزرگواران بخشنده کارها مشکل نیست .
کشتن این مرد بر دست حکیم / نی پی امید بود و نی ز بیم,کشته شدن مرد زرگر به دست آن حکیم الهی ، نه بدین خاطر بود که حکیم امید و نظری به عطای شاه داشت و نه از اینرو که حکیم از عقاب شاه می ترسید .
او نکشتش از برای طبع شاه / تا نیامد امر و الهام اله,حکیم الهی آن زرگر را برای خوشایند شاه نکشت بلکه تا وقتی که امر و الهام خداوند به حکیم نرسید او بدان کار اقدام نکرد .
آن پسر را کش خضر ببرید حلق / سر آن را در نیابد عام خلق,برای مثال سر و حکمت بریده شدن گلوی آن پسرک بدست حضرت خضر در فهم عوام الناس نیست . [ حکایت حضرت خضر و حضرت موسی (ع) در سوره کهف ، آیات 65 تا 82 آمده است . در قرآن کریم نامی از خضر نیامده است بلکه او را با عنوان کُلّی «عبداََ مِن عبادِنا» یاد می کند . لیکن در روایات و قصص و اقوال مفسران ، شخصیت او با نام خضر معرفی شده است . ظاهراََ نام اصلی او بلیابن ملکان بوده و خضر ، لقب عربی اوست . زیرا هر جا که گام می نهاد . زمین از برکت گام های او سرسبز می شد . طبق روایات سبب جاودانگی او این است که آب حیات نوشیده است . ( تفسیر المیزان ، ج 13 ، ص 597 تا 600 ) . ] طبق روایت قرآن کریم : حضرت موسی (ع) از خضر می خواهد که او را به تعالیم معنوی رساند . لیکن خضر به او صراحتاََ می گوید که تو توان آن نداری که در طریق تعلیم ، رفتارهای مرا تحمل کنی . اما موسی (ع) به او می گوید که بر کارهای تو صبر توانم آورد . تا اینکه در کشتی سوار می شوند و خضر ناگاه به سوراخ کردن کشتی می پردازد و موسی آشفته می شود و بدین کار اعتراض می کند . این واقعه گذشت تا اینکه آن دو بر راهی رفتند . همینکه خضر نوجوانی دید او را کشت و موسی دوباره معترض شد و سرانجام به دهکده ای رسیدند و از ساکنان آن روستا طعام خواستند ولی پاسخ منفی شنیدند . در آنجا دیواری یافتند که رو به ویرانی بود . خضر آن را تعمیر کرد و موسی به طریق سوال بر کار او اعتراض آورد که چرا برای این کار مزد نخواستی ؟ پس از این سه واقعه که موسی بر آن صبر نیاورد . خضر بدو گفت که دیگر وقت جدایی من و تو فرا رسیده است . اما هر سه کار من حکمتی داشت . کشتی را سوراخ کردم از آنرو که متعلق به جمعی مستمندان بود که با آن در دریا کار می کردند و لقمه نانی بدست می آوردند و پادشاه ظالم آن دیار هر کشتی را غصب می کرد و بیم آن بود که کشتی آنان نیز غصب شود و من با سوراخ کردن و معیوب ساختن آن باعث شدم که شاه بدان کشتی معیوب چشم طمع ندوزد . و اما آن جوانک را کشتم از آنرو که او در آینده به راه کفر و عصیان می رفت و پدر و مادر مومنش را نیز به کفر و طغیان می کشاند . پس به امر حق او را کشتم تا فرزندی دیگر که صالح باشد نصیب آنان شود . اما اینکه دیوار را بدون مزد تعمیر کردم بدان خاطر بود که گنجی از آنِ دو یتیم بود که در زیر دیوار قرار داشت که اگر فرو می ریخت جای گنج هویدا می شد پس تقدیر الهی اقتضا می کرد که آن گنج به آن دو رسد نه دیگران . مولانا با استناد به کشته شدن جوانک به دست خضر ، مقتول شدن زرگر به دست حکیم الهی را مدلّل می سازد .
آنکه از حق یابد او وحی و جواب / هرچه فرماید بود عین صواب,آن پیر راهدانی که از بارگاه الهی بدو وحی رسد و از جانب خدا جواب سوالاتش را میگیرد هر چه گوید و امر کند عین صواب است و خطائی در کارش نیست  .
آنکه جان بخشد اگر بکشد رواست / نایب است و دست او دست خداست,آن کسی که به آدمیان جان می بخشد اگر جان آنان را بستاند جایز و رواست زیرا که او ولی و نایب خداوند است و هر چه انجام دهد درست است .
همچو اسماعیل پیشش سر بنه/ شاد و خندان پیش تیغش جان بده,همانگونه که حضرت اسماعیل (ع) در برابر حضرت ابراهیم (ع) سر بر زمین نهاد و تسلیم او شد تو نیز در برابر هادی و مرشد سر اطاعت فرود آور و در برابر تیغ امرش راضی و خشنود باش . – مولانا با اشاره به واقعه ذبح اسماعیل به فرمان خداوند به دست ابراهیم خلیل الله در صدد بیان این مطلب است که انسان ناقص باید در برابر حکم انسان کامل تسلیم باشد .
تا بماند جانت خندان تا ابد / همچو جان پاک احمد با احد,تا جانت هماره خندان و شادان بماند چنانکه جان پاک حضرت احمد ( ص ) در پیشگاه حضرت احدیت شادان بود .
عاشقان جام فرح آنگه کشند /  که به دست خویش خوبانشان کشند,عاشقان زمانی جام شادمانی سرمی کشند که معشوقان آنان ، ایشان را به دست خود بکشند یعنی آنان را از خویشتن موهوم و هستی مجازی برهانند . – اگر :به دست خویش” را به “عاشقان” اسناد دهیم همان مفهوم مرگ اختیاری و فنای عارفانه است .
شاه آن خون از پی شهوت نکرد / تو رها کن بدگمانی و نبرد,شاه آن خونی که ریخت از روی هواهای نفسانی نبود پس تو نیز در باره وی گمان بد به خود راه مده و دست از مجادله و مناقشه بردار .
تو گمان بردی که کرد آلودگی / در صفا ، غش کی هلد پالودگی,تو چنین گمان کردی که آن شاه با اغراض نفسانی ، خود را آلوده کرد . حال آنکه آن نفسی که از آلودگیهای نفسانی پاک باشد چگونه ممکن است در کار خالص خود ناخالصی بکار برد .
بهر آن است این ریاضت وین جفا / تا برآرد کوره از نقره جفا,این ریاضت و مشقت برای تصفیه نفس است تا کوره گدازان ریاضت ، خس و خاشاک را از نقره جدا کند . – ریاضت اهل سلوک نیز بدین خاطر است که روح از تیرگی ها و زنگار جسمانی پاک گردد .
بهر آن است امتحان نیک و بد / تا بجوشد ، بر سر آرد زر ، زبد,آزمایش سره و ناسره نیز برای آن است که طلا به جوش و غلیان آید و ناخالصی را بر سرش جمع کند تا طلا عیارش کامل شود . – زبد به معنی “کف مایعات” است .
تا نبودی امر و الهام اله / او سگی بودی دراننده ، نه شاه,اگر این کار شاه الهام الهی نبود قطعا او سگی بود هار و درنده .
پاک بود از شهوت و حرص و هوا / نیک کرد او ، لیک نیک بدنما,اما آن شاه از حرص و هوای نفس و شهوات پاک بود و در واقع کار خوبی انجام داد ولی ظاهرا آن کار بد می نمود .
گر خضر در بحر کشتی را شکست / صد درستی در شکست خضر هست,برای مثال اگر خضر در دریا کشتی سالم آن مستمندان را شکست ، در آن شکستن بسی درستی ها وجود داشت .
وهم موسی با همه نور و هنر / شد از آن محجوب ، تو بی پر ، مپر,حتی حضرت موسی با آن همه عقل و ادراک و مرتبه نورانی اش نتوانست از اسرار کار خضر آگاه شود پس تو نباید بدون بال و پر عشق و همت و ارشاد مشایخ و هادیان در آسمان معانی پرواز کنی . – این بیت نیز بر ضرورت داشتن مرشد و هادی در سلوک اشارت دارد .
آن گل سرخ است تو خونش مخوان / مست عقل است او ، تو مجنونش مخوان,خون آن زرگر در واقع خون نبود بلکه گل سرخ بود پس در واقع شاه خونی نریخت . گل سرخی را از ساقه اش جدا کرد . پس بر زرگر ستمی نرفت چرا که آن شاه مست عقل است و تو نباید او را دیوانه محسوب داری . – مصراع دوم احتمالاََ اشارت است به مجذوبان و شوریدگان حق ، دسته ای در صوفیه هستند به نام بَهالیل که مردمی به ظاهر دیوانه و فاقد شعور تصور می شوند ولی سراپا هوش و ادراک اند و به سبب انصراف از عالم خلق و امور دنیا ، مردم کوتاه نظر ، آنان را ابله و دیوانه پندارند .
گر بدی خون مسلمان ، کام او / کافرم گر بردمی من ، نام او,اگر منظور آن شاه آن بود که خون مسلمانی را مباح کند و آنرا به ناحق بریزد کافر هستم اگر نام او را بر زبان آورم .
می بلرزد عرش از مدح شقی/ بد گمان گردد ز مدحش ، متقی,زیرا عرش جهان هستی از اینکه شخصی تبه کار مورد ستایش قرار گیرد بر خود می لرزد چرا که مدح اشقیا مذموم و منفور است . – در این بیت بدین حدیث اشارت رفته است که “هرگاه شخص تبه کار مورد ستایش قرار گیرد ، خداوند خشم آرد و از خشم او عرش بلرزد .
شاه بود و ، شاه بس آگاه بود / خاص بود و ، خاصه الله بود,او شاه بود اما شاهی آگاه و دانا بود و از دوستان و خواص خداوند به شمار می آمد .
آن کس را کش چنین شاهی کشد /  سوی بخت و بهترین جاهی کشد,آن کس را که چنین شاه دانائی بکشد در حقیقت مقتول را به سوی نیک بختی و مقام رفیع می برد .
گر ندیدی سود او در قهر او / کی شدی آن لطف مطلق ، قهرجو,اگر شاه در کشتن او زرگر خیر و صلاح او را نمی دید ، آن لطف مطلق الهی کی جویای قتل و قهر او می شد ؟ ( قهر حق تعالی خالی از لطف و مصلحت نیست ) . – از آنجا که خداوند لطف محض است پس قهرش نیز خالی از لطف نیست و انسان کامل نیز که مجلای الهی است همینطور است . پس نیش و قهر آن حکیم نیز خالی از خیر و مصلحت نبود .
بچه می لرزد از آن نیش حجام / مادر مشفق در آن غم ، شادکام,مثلا کودک از نیش حجامتگر بر خود می لرزد ولی مادر مهربان او در همان لحظه که کودکش هراسان و گریان است شادمان و خرسند است . زیرا می داند که نیش حجامت برای سلامتی فرزندش خوب است . همینطور قهر الهی نیز خالی از لطف و مصلحت بندگان نیست .
نیم جان بستاند و صد جان دهد / آنکه در وهمت نیاید ، آن دهد,حق تعالی جان ضعیف ترا می گیرد و به عوض آن صد جان به تو می دهد و پاداشی که در وهم و گمانت نمی گنجد به تو عطا می کند . – مصراع دوم ماخوذ است از این حدیث “خداوند تعالی فرماید : برای بندگان شایسته ام چنان پاداشی فراهم آرم که نه چشمی آنرا دیده و نه گوشی آنرا شنیده و نه بر قلب احدی از آدمیان خطور کرده است “
تو قیاس از خویش می گیری ولیک / دور دور افتاده ای ، بنگر تو نیک,تو کار خداوند و اسرار اولیاءالله را با خود قیاس می کنی در حالی که از حقیقت خیلی دور افتاده ای .
دل بدو دادند ترسایان ، تمام / خود چه باشد قوت تقلید عام,مسیحیان از روی تقلید و ساده لوحی دل بدان وزیر حیله گر سپردند ، تو ببین قدرت تقلید عوام الناس تا چه حد عظیم است .
در درون سینه مهرش کاشتند / نایب عیسیش می پنداشتند,ساده لوحان مسیحی ، محبت آن وزیر پر تزویر را در دلشان جای دادند و او را نایب حضرت مسیح (ع) شمردند .
او به سر ، دجال یک چشم لعین / ای خدا ، فریاد رس نعم المعین,آن وزیر در باطن مانند دجال یک چشم ملعون بود یعنی بیگانه بین بود نه یگانه بین ، خداوندا از شر این مکاران به تو پناه می بریم ، خدایا به فریادمان رس که توئی نیک یاور . دجال به معنی دروغگوی است و آن شخصی است که مطابق روایات اسلامی در آخرالزمان ظاهر می شود و از یک سوی او نهر آب و از سوی دیگرش نهری از آتش خواهد بود و هر که در نهر آتش رود آب سرد می نوشد و آنکه در آب فرو رود سر از آتش در می آورد . او همه عالم را می گیرد مگر مکه و مدینه را و بر پیشانی او به حروف مقطعه نوشته است “کافر” و یک چشم او کور است .
صد هزاران دام و دانه است ای خدا / ما چو مرغان حریص بی نوا,  خداوندا در این دنیا صدها هزار دام و دانه هست و ما همچون پرندگان گرسنه و آزمندی هستیم که به خاطر اندک طعمه ای اسیر دام صیادان می شویم . – دام و دانه بازگو کننده هر نوع آرزو و هوسی است که مجاهدان و یلان میدان پرهیز و پروا گرفتار خود کند و بر زمینشان کوبد .
دم به دم ما بسته دام نویم / هر یکی گر باز و سیمرغی شویم,خداوندا هر چند ما به باز بلند پرواز و سیمرغ بلند آشیان تبدیل شویم ، لحظه به لحظه به دامی تازه گرفتار خواهیم آمد . زیرا عامل افتادن به دام همیشه با ما و در نفس شریر ماست .
می رهانی هر دمی ما را و باز / سوی دامی می رویم ای بی نیاز,خداوندا از کمال لطف و احسان هر لحظه ما را از دامی می رهانی ولی ای خدای بی نیاز ، ما دو باره به سوی دام ها می رویم .
ما در این انبار ، گندم می کنیم / گندم جمع آمده گم می کنیم,برای مثال ، ما در انبار قلبمان گندم طاعات و عبادات را ذخیره می کنیم اما همان گندم ها را از دست می دهیم . – به خاطر اینکه موش هوی و هوس در انبار قلبمان لانه کرده و هرچه گندم طاعات و عبادات را در آن انبار می کنیم . آن موش نفسانی می آید و آنها را می دزد و تباه می کند . به تعبیر قرآن دچار “حبط عمل” می شویم .
می نیندیشیم آخر ما به هوش / کین خلل در گندم است از مکر موش,آخر ما از روی عقل و تدبیر نمی اندیشیم که علت نقصان گندم ، نیرنگ و دزدی موش است یعنی نفس اماره و شیطان همچون موشی است که به انبار قلبمان نفوذ کرده و طاعات و اعمال حسنه ما را از خلوص خارج می کند .
موش ، تا انبار ما حفره زده ست / وز فنش انبار ما ویران شده ست,از آن وقت که شیطان مانند موش در انبار قلب ما سوراخ پدید آورده و بدان نفوذ کرده است ، قلب ما از نیرنگ او دچار خرابی شده است .
اول ای جان ، دفع شر موش کن / وآنگهان در جمع گندم کوش کن,عزیز من اول آفت موش نفس اماره را از عرصه قلبت دفع کن و سپس در ذخیره کردن گندم طاعات و عبادات بکوش .
بشنو از اخبار آن صدر صدور / لا صلاة تم الا بالحضور,یکی از احادیث آن بزرگ بزرگان و سرور کائنات را بشنو که می فرماید : نماز ، کامل و تمام نشود مگر به شرط حضور قلب نماز گزار . اشاره بیت به حدیث لاصلات الا بالحضور القلب است یعنی نماز مقبول درگاه حق نیفتد مگر به شرط حضور قلب .
گرنه موشی دزد در انبار ماست / گندم اعمال چل ساله کجاست ؟,اگر در انبار قلب ما موش شیطان و نفس اماره نیست پس گندم طاعات و عبادات چهل ساله کجا رفته است .
ریزه ریزه صدق هر روزه چرا / جمع می ناید در این انبار ما ؟,این چه رازی است که هر روز دانه های صدق و راستی به انبار قلب ما سرازیر می شود ولی با این همه ، انبار قلب ما از اعمال صالح و حسنات پر نمی شود . – چرا این همه عبدت می کنیم و طاعت می گزاریم ولی قلب ما صفا و نورانیتی نمی یابد ؟ به خاطر اینکه هنوز نفس اماره را مقهور نکرده ایم و دنبال شیطان گام برمی داریم هرچند که پیوسته بر او لعنت نثار می کنیم .
بس ستاره آتش از آهن جهید / و آن دل سوزیده پذرفت و کشید,برای مثال ، بر اثر برخورد سنگ چخماق ، شراره های بسیاری پدید می آید و دل سوخته ما آن شراره ها را به سوی خود جذب می کند و روشن می شود . – آثار اعمال صالحه و افکار فاضله در آغاز به صورت شراره و جرقه بر باطن آدمی جهیده شود و بر اثر تکرار آن و ثبات و صفای نیت ، تدریجا قوت گیرد و به صور شعله رخشان عشق و ایمان درآید ولی اگر نفس اماره وارد عمل شود نمی گذارد آن شراره به شعله عشق و ایمان و ملکه راسخه در آید .
لیک در ظلمت یکی دزدی نهان / می نهد انگشت بر استارگان,ولی در تاریکی دزدی که خود را مخفی کرده انگشتش را روی آن شرازه ها می گذارد .
می کشد استارگان را یک به یک / تا که نفروزد چراغی از فلک,آن دزد ، شیطان یا نفس اماره با سرانگشت وسوسه و تلقینات فاسد خود شراره ها را خاموش می کند تا که از جانب آسمان چراغی روشن نشود .
گر هزاران دام باشد در قدم / چون تو با مایی ، نباشد هیچ غم,خداوندا اگر در هر  قدم ما ، هزاران دام گسترده باشد چون تو با ما باشی و یاور ما ، هیچ غم و اندوهی نداریم .
هر شبی از دام تن ، ارواح را / می رهانی می کنی الواح را,خداوندا تو چنانی که هر شب ، ارواح را از دام ابدان (بدن ها) آزاد می کنی و از لوح اذهان ، نقوش و خواطر را محو می کنی . – خواب یکی از مسائل مهمی است که حکما و متکلمین و صوفیه در باره حدوث آن عقاید مختلف دارند . به عقیده حکما ، خواب حالتی است که عارض بر جانداران می شود و بر اثر آن از احساسات و حرکات غیر ضروری و غیر ارادی باز می ماند ولی حواس باطنی به عقیدۀ اکثر آنان از کار نمی افتد . در این حالت نَفس به عالم خود متوجه می شود زیرا نَفس به عالم ملکوت اتصال معنوی دارد و مانع او از توجه به آن عالم ، اشتغال وی به تدبیر بدن و مدرکات حسی است و در خواب این تعلق گسسته می شود . صوفیه و حکمای عارف ، مشرب خواب را از نوع کشف به شمار آورده اند و آنرا بر دو قسم کلی تقسیم کرده اند . خواب های پریشان و درهم و برهم که ناشی از امتلای معده یا عدم تعادل مزاج یا وساوس شیطانی و القائات نفسانی است و دیگری خوابهای صادق که کاشف حقایق است و آن را جزئی از نبوت دانسته اند و ملا صدرا آنرا در کتاب المبدا و المعاد آنرا تحت عنوان نبوّات قرار داده است و این رویاها بر سه قسم تقسیم می شوند . اول ، رویاهائی که عینا در عالم خارج واقع می شوند بی هیچ تاویلی . و دوم ، رویاهائی که بخشی از آن محتاج تاویل است و بخشی دیگر عینا واقع می شوند . و سوم ، رویاهایی که تماما محتاج تاویل است . – در آیه 42 سوره زمر خداوند می فرمایند “خداوند ، باز ستاند ارواح را از کالبیدها به گاه مرگ ، و ارواحی که نمرده اند باز ستاند به گاه خواب . آنگاه روح کسانی که فرمان مرگشان داده ، نزد خود نگاه دارد . و آن دیگر را که هنوز باید به تقدیر الهی در این دنیا بماند را به سوی کالبدشان باز گرداند تا زمان مرگ حتمی شان در رسد . در این ستاندن و بازگرداندن ، نشانه هایی است برای اندیشمندان” . بنابراین خواب برادر مرگ است چرا که رابطه روح و جسم در حین خواب به حداقل ممکن می رسد و حواس و خواطر ظاهره از کار می افتد .
می رهند ارواح هر شب زین قفص / فارغان از حکم و گفتار و قصص,هر شب ارواح از قفس تن ها رها می شوند . این ارواح از قید و بند ابدان و حکم و گفتار و قصه های همگان فراغت و خلاصی می یابند.
شب ، ز زندان بی خبر زندانیان / شب ز دولت بی خبر سلطانیان,برای مثال ، زندانیان به هنگام شب و فرو رفتن در خواب از حبس و زندان بی خبرند یعنی ای بسا زندانی که در خواب بیند که آزاد است و همینطور سلاطین که در خواب از حکومت و قدرت بی خبرند یعنی ای بسا پادشاهی که در خواب بیند جزو مردم معمولی و یا در سلک گدایان است .
نی ، غم و اندیشه سود و زیان / نی خیال این فلان و آن فلان,ارواحی که از قفس تن می رهند نه در غم زیانی هستند و نه در اندیشه سودی و خلاصه همه حواس منقطع می شود .
حال عارف این بود بی خواب هم / گفت ایزد ، هم رقود زین مرم,عارف ربانی در بیداری نیز چنین حالتی دارد و هر لحظه از قفس جسم و جسمانیات رهاست چرا که قدرت روحی او چنان است که بر جسم و غرائز و شهوات خود غالب است . – مصراع دوم مقتبس است از آیه 18 سوره کهف . “و تو (پیامبر) می پنداشتی که آنان بیداران اند در حالی که خفتگان اند و ما آنان را به راست و چپ می گرداندیم و سگشان بر آستانه غار دو دست خویش گسترده بود . اگر به سراغ آنان می رفتی قهرا از ایشان می گریختی و از آنان سخت می ترسیدی” . منظور مولانا از “حال عارف” در بیت بعدی تشریح شده است .
خفته از احوال دنیا روز و شب / چون قلم در پنجه تقلیب رب,عارف حقیقی روز و شب از احوال دنیا چشم فرو بسته و خفته است یعنی از این عالم مادی و تعلقات آن صرف نظر کرده و مانند قلم در دست قدرت پروردگار است . – همانطور که قلم تسلیم دست نویسنده است ، عارف کامل نیز بطور تام تمام هستی خود را تسلیم مشیت الهی کرده است و جمیع حرکات و سکناتش به قدرت الهی صورت بندد . – یکی از متون های عرفانی هندو ، عارف را چنین توصیف کرده است و “شخصی که غالب بر حواس خویش است در شب غفلت جهانیان ، بیدار است و در امری که عام مردم بیدارند ، او در خواب . ( بگوت گیتا ، ص 15 ) . مولانا نیز می فرماید : پس همۀ اسباب چون قلمی است در دستِ قدرتِ حق ، محرّک و محرّر ، حق است . ( فیه ما فیه ، ص 225 )
آنکه او پنجه نبیند در رقم / فعل ، پندارد به جنبش از قلم,اگر کسی دست نویسنده را نبیند گمان می کند حرکت قلم از خود قلم است همینطور کسی که قدرت و مشیت الهی را نبیند گمان می دارد که حرکات و سکنات عارف از خود اوست نه از حضرت حق .
شمه یی زین حال عارف وانمود / خلق را هم خواب حسی در ربود,حضرت حق اندکی از حالات عارفان را به مردم نشان داده تا آنان به آرامش و سکینه روحی عارفان پی ببرند اما دریغا که مردم ، مقهور خواب های حسی و ظاهری هستند .
رفته در صحرای بی چون ، جان شان / روح شان آسوده و ابدان شان,روح لطیف و مجرد خلائق به عالم ملکوت رفته و روح حیوانی و کالبدشان در زمین آرمیده است . – جان در اینجا مرادف نفس ناطقه و روح مجرد است و منظور از “روح” در مصراع دوم روح حیوانی است که مرکوب رمح مجرد است .
وز صفیری باز دام اندرکشی / جمله را در داد و در داور کشی,خداوندا توئی که ارواح را با صفیر و بانگی به درون دام جسم شان می افکنی و همگان را به شرائط و مقتضیات عالم محسوسات اندر می سازی . – باز دام اندر کشیدن یعنی ارواح را به جسم ها بر گرداندن و در داد و داور کشیدن یعنی رجوع دادن آن به شرایط و مقتضیات جهان محسوسات .
فالق الاصباح ، اسرافیل وار / جمله را در صورت آرد زآن دیار,خداوندی که چادر سیاه شب را با دمیدن سپیده صبح می شکافد مانند اسرافیل که همه ارواح را از عالم ارواح به عرصه صورت های محسوسه باز می گرداند و هر کس را به کار روزمره خویش مشغول می دارد .
روح های منبسط را تن کند / هر تنی را باز آبستن کند,خداوند روح های رهیده از مقتضیات جسمانی را دوباره مقید به کالبدها می کند و هر بدنی را مجددا بوسیله روح باردار می کند . – آبستن شدن تن به وسیله روح بدین معنی است که وقتی روح به جسم و کالبد آدمی باز می گردد . جسم می تواند به کمک روح دارای اعمال و مکتسباتی اعم از دینی و دنیوی گردد . پس جسم به یاری روح آبستن اعمال و نیات و مکتشسبات می شود .
اسب جان ها را کند عاری ز زین / سر النوم اخوالموت است این,خداوند به هنگام خواب ، اسب روح ها را از زین بدن جدا می کند و روح را به عالم ارواح می برد و خوابی بر آدمیان چیره می آید که برادر مرگ است . – مصراع دوم اشارت دارد به حدیث “خواب برادر مرگ است و بهشتیان را مرگی نیست” . توضیح در شرح بیت 388 می باشد .
لیک بهر آنکه روز آیند باز / بر نهد بر پاش پابند دراز,اما برای آنکه روح ها ، هنگام روز دوباره به به سوی بدن ها باز آیند . بر پای روح ها بند درازی می بندد یعنی خداوند در خواب رابطه روح و جسم را بکلی قطع نمی کند چرا که اگر این انقطاع کامل گردد مرگ رخ می دهد . – منظور از پابند دراز روح حیوانی است که مرکوب روح مجرد و نفس ناطقه است و به همین دلیل هوش و حواس شخص در خواب فرو رفته ، نسبت به عالم خارج تعطیل گردد . ولی سایر خصوصیات حیات از قبیل جریان خون ، ضربان قلب و تنفس او برقرار است و این به واسطه روح حیوانی است که روح مجرد ارتباطش با جسم حفظ شده است .
تا که روزش واکشد زآن مرغزار / وز چراگاه آردش در زیر بار,خداوند آن پای بند را به پای روح می بندد و بواسطه آن هنگام روز روح را از بوستان عالم غیب به سوی بدن ها بازگرداند و بدین ترتیب روح ها را که مثل اسب در چراگاه عالم غیب چریده اند مجددا به زیر بار تکلیف می کشد . – مولانا از بیت 388 تا اینجا هرچه در باب خواب و بیداری فرموده تفسیر آیه 42 سوره زمر است .
کاش چون اصحاب کهف ، این روح را / حفظ کردی ، یا چو کشتی ، نوح را,ای کاش خداوند این روح لطیف را مانند اصحاب کهف حفظ می کرد یا همچون کشتی نوح را محفوظ می داشت .
تا از این طوفان بیداری و هوش / وارهیدی این ضمیر و چشم و گوش,تا این دل و چشم و گوش از این طوفان بیداری و هوش جزئی وارهد . – استاد فروزانفر در شرح دو بیت اخیر می گوید : صوفی در حال استغراق و مستی دیدار ، محفوظ و محمول است و حق او را نگه می دارد و تکلیف را بدو می نماید و بر وی آسان می گرداند یا آنکه این بار را از روی دل و دوش او برمی گیرد ولی در حال صحو و هشیاری که به خود باز می آید ، او مکلف است و این بار را به خود برمی دارد و در مجاهده می افتد . در این حالت مانند کسی است که در دریای طوفانی گرفتار شود و به نیروی بازو و شناوری ناچار باشد که خود را به ساحل کشاند و اگر در کشتی نشسته باشد . کشتی او را می برد و بیم طوفان هر لحظه خاطرش را تشویش نمی دهد . از اینرو مولانا حالت سکر را بر صحو ترجیح می دهد و آرزو می برد که مانند اصحاب کهف در حالت بیخودی و یا مانند نوح در کشتی عصمت الهی محمول باشد تا از اضطراب فکر و خاطر امان یابد . – ترچیح حالت سکر بر صحو ، مسلک طیفوریان یعنی پیروان بایزید بسطامی است و ترجیح صحو بر سکر ، روش جنیدیان یعنی پیروان جنید بغدادی است .
ای بسا اصحاب کهف اندر جهان / پهلوی تو ، پیش تو هست این زمان,ای بسا اصحاب کهف یعنی اولیاءالله در همین دنیا حضور داشته باشند و هم اینک حتی کنار تو و در حضور تو ایستاده باشند . ( توضیح بیشتر در شرح بیت بعدی می آید ) .
غار با او ، یار با او ، در سرود / مهر بر چشم است و بر گوشت چه سود ؟,همان اصحاب کهفی که غار و یار با آنان سرود می خوانند اما دریغا که چشم و گوش باطنی تو در حجاب غفلت پوشیده شده و تو نمی توانی نه آنان را ببینی و نه به الحان آنها گوش دهی . [ مولانا و بسیاری از عرفا و صوفیه علاوه بر اعتقاد به حقیقت شخصیه صالحان و طالحان به حقیقت نوعیه آنان نیز اعتقاد داشتند . حققت شخصیه عبارت است از وجود جزیی و مخصوصی که در کالبد مجسم می شود و نام و خصوصیات معینی نیز دارد مانند همین اصحاب کهف که افراد خاصی بوده اند و در دوره دقیانوس می زیستند و آن ماجراها که در کتب تاریخی آمده است را طی کردند . اما حقیقت نوعیه عبارت است از خصوصیات و صفات باطنی آنان منهای کالبد عنصری و جزئیات منفرد ایشان . مولانا و اکابر صوفیه اعتقاد دارند که حقیقت نوعیه انبیا و اولیا در هر عصری قابل رجوع و تکرار است . شیخ محمود شبستری فرماید :  بود نور نبی خورشید اعظم / گه از موسی پدید و گه ز آدم همینطور فرعون و سایر اشقیای تاریخ دارای حقیقتی شخصی و نوعی هستند . مثلا حقیقت شخصیه فرعون ، همان جبّاری بود که در عهد موسی (ع) هلاک شد . اما حقیقت نوعیه او که همانا اوصاف جهل و غفلت و تهاجم و خودبینی است . در هر عصری از کالبدهای مختلف سر برآورد . ] مولانا در غزلی این حقیقت را نغز بیان داشته است . آن سرخ قبایی که چو مه ، پار برآمد / امسال در این خرقه زنگار برآمد آن ترک که آن سال به یغماش بدیدی / آن است که امسال ، عرب وار برآمد آن یار همان است ، اگر جامه دگر شد / آن جامه بدر کرد و دگر بار برآمد آن باده همان است ، اگر شیشه بدل شد / بنگر که چه خوش بر سر خمار برآمد این نیست تناسخ ، سخن وحدت صرف است / کز جوشش آن قلزم زخار برآمد مصراع دوم مقتبس است از آیه 7 سورۀ بقره « … خداوند بر دلها و گوشها و دیدگانِ آن کافران مُهر بنهاده است » مولانا در تبیین این مطلب که حقیقت نوعیه اولیاءالله را هر کسی نمی تواند مشاهده کند . به ” قصه دیدن خلیفه ، لیلی را ”  پرداخته است که در بخش بعدی به شرح ابیات آن می پردازیم .
گفت لیلی را خلیفه ، کان تویی / کز تو مجنون شد پریشان و غوی,خلیفه به لیلی گفت : آن لیلی تو هستی که از عشق تو مجنون پریشان و سرگردان شده است ؟
از دگر خوبان تو افزون نیستی / گفت : خامش چون تو مجنون نیستی,تو ای لیلی از زیبارویان دیگر که زیباتر نیستی ، لیلی گفت : خاموش باش که تو عاشق و مجنون من نیستی تا جمال من و مقام مجنون را دریابی .
هر که بیدار است ، او در خواب تر / هست بیداریش ، از خوابش بتر,هر کسی که در امور دنیوی و نفسانی بیدار است ، او خواب تر و غافل تر است و بیداری چنین شخصی از خواب بودنش بدتر است . این بیداری که مورد نکوهش مولاناست بیداری مثبت نیست بلکه بیداری و هشیاری در امور پست دنیوی و نفسانی است که چنین اموری در نزد عارفان از سنخ اوهام و خیالات است . البته این بدان معنی نیست که عارفان بالله مخالف کار و کسب و فعالیت هستند . بلکه مرادشان از امور دنیوی ، حرص دیوانه وار در جهت مکاسب دنیوی است به نحوی که همه ارزش های اخلاقی و انسانی قربانی منافع شخصی کرد . مولانا خود شاگردان و مریدانش را به کار و کسب تشویق می کرد و از تنبلی و عطالت پرهیز می کرد .
چون به حق بیدار نبود جان ما / هست بیداری ، چو در بندان ما,اگر جان ما در بیداری خود به حق تعالی متکی نباشد و تنها به بیداری حسی اکتفا کند ، این بیداری برای ما به منزله حبس و زندان است و با چنین بیداری به سر منزل حقیقت واصل نتوانیم شد .
جان همه روز از لگد کوب خیال / وز زیان و سود ، وز خوف زوال,زیرا جان آدمی به سبب اشتغال به امور نفسانی و دنیوی که خیال محض است و نیز به خاطر اندیشیدن در سود و زیان های کاسبکارانه و ترس از زوال نعمت های مادی ، هماره از تنویر روح و صفای باطن خود باز می ماند .  
نی صفا می ماندش ، نی لطف و فر / نی به سوی آسمان ، راه سفر,در نتیجه سیطره خیال ، صفا و لطافت جان از میان می رود و راه وصول به عالم بالا به رویش بسته می شود زیرا که بال و پر این پرنده عرشی به گل و لای شهوات و اغراض پلید آغشته شده است .  
خفته آن باشد که او از هر خیال / دارد امید و کند با او مقال,در حقیقت خفته آن کسی است که به هر خیال بی اساس امید بندد و به قدری بدان دل خوش دارد که با آن گفتگو و مصاحبت کند . – آن که به امور مبتذل دنیوی سرگرم می شود خفته حقیقی است . چنین کسی عمر گرانبهای خود را بیهوده بر باد می دهد و به دنبال تحقق خیالات یاوه خود به تب و تاب می افتد .
دیو را چون حور بیند او به خواب / پس ز شهوت ریزد او با دیو ، آب,مولانا در اینجا برای بیان حال خفتگان و غفلت زدگان که در پی خیالات یاوه دنیوی و شهوانی هستند تمثیلی می آورد و می گوید : حال این خفتگان بدان کسی ماند که در اثنای خواب ، شیطان را به صورت زنی زیبا ببیند و تحریک شهوانی شود و محتلم گردد .
چونکه تخم نسل او در شوره ریخت / او به خویش آمد ، خیال از وی گریخت,وقتی که آن شخص بذر تولید و تکثیر نسل خود یعنی نطفه اش را بیهوده از دست داد ، همینکه به خود می آید درمی یابد که همه این صحنه های هوسناکانه خیالی بیش نبوده است .
ضعف سر بیند از آن و تن پلید / آه از آن نقش پدید ناپدید,این شخص وقتی از احتلامی که بر او عارض شده به خود می آید احساس سردرد می کند و تنش را ناپاک و نجس می بیند . آه از آن نقشی که به اعتبار خیال موجود و به اعتبار حقیقت معدوم است .
مرغ ، بر بالا پران و سایه اش / می دود بر خاک ، پران مرغ وش,پرنده ای بر اوج آسمان به پرواز در می آید و سایه اش روی زمین می افتد . [ اکبر آبادی گوید : حق تعالی وجود حقیقی است که در صور تعینات ، مشهود است . پس کسی که عالم را موجود حقیقی پندارد مانند همان صیاد ابله است ] . – مولانا کامجویی های دنیوی را بدین گونه به مثل بیان می دارد . پرنده ای در آسمان به پرواز در می آید و سایه اش روی زمین می افتد . صیاد نادانی که همواره چشم بر زمین می دوزد و به پهنه آسمان در نمی نگرد ، سایه پرنده را بر روی زمین می بیند و گمان می دارد که این سایه ، پرنده حقیقی است . وهم و خیال بر او غالب می آید و او به دنبال آن سایه شتابان می دود تا به دامش درآورد . این صیاد نادان هر قدر که در پی آن سایه می دود و به سویش تیر می افکند نمی تواند صیدش کند . سرانجام همه توش و توانش را بر سر این کار نابخردانه به هدر می دهد و ترکشش خالی می شود و عاجز و ناکام از پا درمی آید . این تمثیل جذاب و دلکش در بیان حال دنیاپرستان خیال اندیش است که در ابیات قبل مذکور افتاد . به عقیده مولانا آدمیان دنیا پرست به سبب خیالات واهمی و انکیزه های نفسانی نمی توانند میان وجود حقیقی و مجازی تفریق قائل شوند . مرغ در اینجا نماد وجود حقیقی است و سایه نماد وجود مجازی . مولانا می گوید : سرچشمه همه زیبایی های جهان ، جمال الهی است که سایه آن بر موجودات جهان افتاده و آنها را زیبا کرده است . آنان که نظر بر صورت اشیا دارند و زیبایی آنها را مستقل و قائم به ذات خود می پندارند . دل بر آنها می نهند و منبع حقیقی زیبایی ها را نادیده می گیرند و بدین سان عمر خود را در راه شکار سایه ها به هدر می دهند .
ابلهی صیاد آن سایه شود / می دود چندانکه بی مایه شود,صیادی نادان همینکه سایه آن پرنده را می بیند در صدد صید آن بر می آید و آنقدر می دود که همه توان خود را از دست می دهد .
بی خبر کان عکس آن ، مرغ هواست / بی خبر که عکس آن سایه کجاست,آن صیاد غافل است که این سایه ای بیش نیست و فقط عکس آن پرنده ای است که بر هوا پرواز می کند . – کسانی که خوشی ها و زیبائی های این دنیا را اصل می پندارند و نه فرع ، مانند همین صیاد نادان اند .
تیر اندازد به سوی سایه او / ترکشش خالی شود از جستجو,آن صیاد ابله برای شکار سایه آن پرنده به سوی او تیر می اندازد و آن قدر به این کار ادامه می دهد که تیردانش از تیر خالی می شود . – اشخاص خیال اندیش تیرهای لحظات و ساعات را از ترکشخانه عمر خود بیهوده رها می کنند و عمر خود را به پایان می رسانند در حالیکه دستشان از پرنده مراد خالی است .
ترکش عمرش تهی شد ، عمر رفت / از دویدن در شکار سایه ، تفت,تیردان عمر صیاد سایه خالی شد و از بس دنبال سایه ، شتابان دوید عمرش هم به پایان رسید .
سایه یزدان چو باشد دایه اش / وارهاند از خیال و سایه اش,اما اگر راهنما و مربی آن صیاد سایه ، ولی خدا باشد او را از دام خیالات و سایه سار اوهام می رهاند . – سایه یزدان کنایه از ولی خداست و سایه بودن او بدین جهت است که از خود وجودی ندارد و هرچه دارد از شمس حقیقت است و تعبیر ولی خدا به دایه از آنروست که مریدان را با شیر عرفان می پرورد و آنها را تدریجا از اوهام عالم محسوس می گذراند و به وادی حقیقت می رساند . مولانا از اینجا تا بیت (427) لزوم داشتن مرشد حقیقی و هادی الهی را در امر سلوک مورد تاکید قرار می دهد و این از اهم مبادی سلوک در مکتب ذوقی و عرفانی اوست .
سایه یزدان بود بنده خدا / مرده این عالم و زنده خدا,مرد کامل خدا بنده اوست و چنین شخصی مرده این عالم و زنده به خداست .
دامن او گیر زودتر بی گمان / تا رهی در دامن آخر زمان,ای کسی که صیاد سایه ها هستی و بر راه خیالات می روی ، دست به دامان ولی کامل شو تا از فتنه و بلای آخر زمان نجات پیدا کنی . – آخرالزمان ، هزاره هفتم یا ششم از هبوط آدم که در آن بعثت حضرت رسول اکرم واقع شد و عامه تصور می کردند که با انقضاء آن عمر دنیا سپری خواهد شد و در مثل به پایان سیر الی الله عارفان گفته می شود .
کیف مدالظل نقش اولیاست / کو دلیل نور خورشید خداست,منظور از آیه کیف مد الظل اینست که ولی خدا مظهر کامل خداوند است و آن سایه یعنی آن ولی خدا دلیل بر نور خداوند و راهنمای مردم به سوی اوست . – مصراع اول مقتبس است از آیه 45 و 46 سوره فرقان ” آیا ندیدی که پروردگات چه سان سایه بگسترانید ؟ و اگر می خواست (می توانست) آن را پایدار سازد . آنگاه آفتاب را بر وجود آن دلیل قرار دادیم و سپس آن سایه را آهسته به سوی خود جمع کنیم ” . مراد از دلالت خورشید بر سایه این است که اگر آفتاب نبود . مفهوم سایه بر آدمی روشن نمی شد . پس طبق قاعده ، آفتاب سایه را پدید می آورد و به بشر می شناساند . مولانا در این بیت ، سایه را دلیل بر وجود خورشید دانسته است . مراد او از سایه در اینجا انسان کامل و ولیّ خداست . چنانکه حکیم سبزواری ظِل ( = سایه ) را عبارت از انسان کامل دانسته است زیرا او مظهر صفات خداوندی است . ( شرح اسرار ، ص 27 ) نیکلسون می گوید : شاعر وجود اولیاء را به سایه ای مانند می کند که راه به سوی خورشید را نشان می هند . کائنات ، خود سایه خداست و اولیاء ، بدان گونه که در دنیا ظاهر می شوند ، صورتِ ظاهری نور خورشیدِ خدا هستند . که آنان بدان نور رویت می شوند و آن نور را به نوبۀ خود بر نسل های متوالی بشر آشکار می سازند . ( شرح مثنوی معنوی مولوی ، دفتر اوّل ، ص 85 ) .
اندرین وادی مرو بی این دلیل / لا احب الافلین گو چون خلیل,در وادی سلوک و عشق ( که مولانا در بیت 13 آنرا راه پر خون دانسته ) بدون مرشد و ولی قدم مگذار و مانند حضرت ابراهیم (ع) از معبودهای آفل و معشوق های زائل رخ برتاب و بگو من معبودهای افول گر را دوست نمی دارم .
رو ز سایه آفتابی را بیاب / دامن شه شمس تبریزی بتاب,برو از سایه خدا ( ولی مرشد ) آفتابی را پیدا کن تا به وسیله او به خدا رسی و آن سایه همانا شمس تبریزی است .
ره ندانی جانب این سور و عرس / از ضیاءالحق حسام الدین بپزرس,اگر تو راه رسیدن به چنین ضیافت و محفل روحانی را نمی شناسی ، آنرا از حضرت حسام الدین چلبی بپرس .
گر حسد گیرد تو را در ره گلو / در حسد ابلیس را باشد غلو,اگر در اثنای راه ، حسادت گلویت را گرفت بدانکه در حسادت فقط ابلیس ملعون زیاده روی می کند .
کو ز آدم ننگ دارد از حسد / با سعادت جنگ دارد از حسد,زیرا که شیطان از روی حسادت ننگ داشت که بر آدم (ع) سجده کند و با چنین ستیز و حسادتی با سعادت خود جنگید .
عقبه یی زین صعب تر در راه نیست / ای خنک آن کش حسد همراه نیست,در راه سلوک گردنه ای سخت تر و دشوارتر از حسادت نیست و خوشا به حال کسی که از حسادت دور باشد . – حسد از سخت ترین امراض روحی و اخلاقی است که منشا آن احساس نقص خود و احساس کمال دیگران است یعنی حاسد همیشه در این دغدغه به سر می برد که از دیگری کمتر است و این احساس کمتری توام است با بدخواهی و کینه توزی که همه آنها از شرارت نفس نشات می گیرد . بدین سان حاسد به جای آنکه در صدد رفع نواقص خود برآید همواره آرزو می دارد که نعمت و کمال از محسود زوال یابد زیرا در تعریف حسد گفته اند : آرزو بردن بر زوال نعمت غیر . بنابراین حسد مرکب از چند صفت زشت نظیر تنگ چشمی ، بدخواهی ، خشم و کینه توزی است . مولانا می فرماید که در طریق سلوک ، گردنه ای سخت تر از حسد نیست و کمتر کسی توان رهائی از آن را دارد .
این جسد ، خانه حسد آمد ، بدان / کز حسد آلوده باشد خاندان,بدان که این کالبد بشری جایگاه حسادت است . حسادت خاندان ترا می آلاید . – خاندان اگر بر معنی ظاهر حمل شود مراد این است که صفت حسادت به قدری زشت و پلید است که نه تنها آبرو و اعتبار شخص را لکه دار می کند بلکه به خاندان او نیز لطمه می زند و حسن شهرت را از آنان سلب می کند که این وجه بیان مبالغه آمیز از مضرت حسد است . اما نیکلسون از “خاندان” معنی مجازی به دست داده و گفته است که « مراد از “خاندان” در اینجا حواس و قوای دماغی است که بر اثر صفت حسادت به صحت و قدرت حواس و قوای معرفتی خلل وارد شود » .
گر جسد خانه حسد باشد ، ولیک / آن جسد را پاک کرد الله ، نیک,اگر چه کالبد آدمی خانه حسد است ولی این کالبد را حق تعالی به خوبی پاک کرده است مثل کالبد پیامبران و اولیاءالله .
طهرابیتی ، بیان پاکی است / گنج نور است ، ار طلسمش خاکی است,خانه دل را باید از پلیدیها پاک کرد اگرچه طلسم کالبد عنصری ، جسمی خاکی است ولی اگر با دیده باطنی بنگری خواهی دید که گنجینه انوار الهی است . قسمتی از آیه 125 سوره بقره : ما به ابراهیم و اسماعیل امر کردیم که خانه ام را پاک کنید برای طواف کنندگان و مجاوران و رکوع کنندگان و سجده کنندگان .
چون کنی بر بی حسد مکر و حسد / زآن حسد ، دل را سیاهی ها رسد,اگر بر آن که درونش از صفات زشتی همچون حسد پاک است و هیچ غل و غشی ندارد حسد بورزی و بدو نیرنگ زنی ، بر اثر این حسادت دلت تیره و تار می شود .
خاک شو مردان حق را زیر پا / خاک ، بر سر کن حسد را همچو ما,زیر پای اولیاءالله خاک شو و مانند ما خاک بر سر حسد کن یعنی این صفت را محو و طرد کن و هرگز فرصت مده که حسد در دلت وجود پیدا کند .
آن وزیرک از حسد بودش نژاد / تا به باطل ، گوش و بینی باد داد,نژاد و سرشت آن وزیر پر تزویر از حسادت بود و سرانجام بر اثر حسادت گوش و بینی خود را بر باد داد . – صفت حسادت باعث می شود که آدمی گوش و شامه حقیقت یابش را از دست بدهد .
بر امید آنکه از نیش حسد / زهر او در جان مسکینان رسد,آن وزیر حسود گوش و بینی اش را از دست داد بدین امید که نیش حسدش را به جان بیچارگان عیسوی وارد کند و آنان را دچار هلاکت و تباهی نماید .
هر کسی کو از حسد بینی کند / خویشتن بی گوش و بی بینی کند,هر کسی از روی حسادت بینی خود را بکند بدین امید که به دیگری صدمه زند در واقع خود را بی بینی و بی گوش کرده است . – دشمنی حسودانه باعث می شود که آدمی قوه تمییز و تشخیص خود را از دست بدهد.
بینی آن باشد که او ، بویی برد / بوی ، او را جانب کویی برد,بینی حقیقی آن عضوی است که بوئی را بشنود و آن بو او را به جائی بکشد . – شامه حقیقت یاب شامه ای است که رایحه حقیقت را استشمام کند و توسط آن رایح به کوی حقیقت برسد .
هر که بویش نیست ، بی بینی بود / بوی ، آن بویی است کان دینی بود,هرکس رایحه حقیقت را نشنود در واقع شامه باطنی ندارد . رایحه حقیقی ، رایحه ای است که بوی دین و عرفان دهد . – همانطور که شخص مبتلا به زکام نمی تواند روایح را استشمام کند . افراد حسود نیز که شامه باطنی شان دچار زکام خشم و حسادت شده است نمی توانند رایحه دلنواز حقیقت را بشنوند .  
چونکه بویی برد و شکر آن نکرد / کفر نعمت آمد و بینی اش خورد,هر کس که رایحه حقیقت را بشنود و شکر آن را بجای نیاورد ، چنین کسی به خاطر این ناشکری ، شامه حقیقت یابش را از دست بدهد .  
شکر کن مر شاکران را بنده باش / پیش ایشان مرده شو ، پاینده باش,شکر گزار باش و تسلیم شکرگزاران حقیقی بشو و در برابر آنان بمیر تا به حیات جاودانه رسی . – این بیت گوشزد می کند که طالب حقیقت باید در برابر اولیاءالله تسلیم محض باشد و از همه امیال و هوس های شخصی خود بگذرد و مطیع ارشادات آنان گردد .
چون وزیر ، از ره زنی مایه مساز / خلق را تو بر میاور از نماز,تو مانند آن وزیر پرتزویر مباش که گمراه کردن دیگران را سرمایه خود کرد و مردم را از عبادت باز مدار ( اگر تو خود گمراهی دیگران را گمراه مساز ) .
ناصح دین گشته آن کافر وزیر / کرده او از مکر در لوزینه ، سیر,آن وزیر نیرنگباز که باطنا کافر و حق ستیز بود و در ظاهر اظهار خیرخواهی در دین و ایمان مردم می کرد در مثل به کسی ماند که سیر را درون باقلوا (لوزینه) قرار دهد . [ لوزینه = گوزینه ، نوعی باقلواست که با مغز گردو می پزند ، تعبیر « سیر در لوزینه کردن » کنایه از باطل را به حق درآمیختن و زشتی را جامۀ زیبا پوشانده است . ]
هر که صاحب ذوق بود از گفت او / لذتی می دید و تلخی جفت او,هر یک از عیسویان که ذوق و معرفتی داشت و اهل تمییز بود ابتدا سخنان آراسته و اندرزگونه وزیر را می شنید و لذت می برد ولی بعدا متوجه تلخی و ناگواری می شد و به شرارت آن وزیر پی می برد .
نکته ها می گفت او آمیخته / در جلاب قند ، زهری ریخته,آن وزیر ضمن نصیحت نکته هائی آمیخته به اغراض نفسانی می گفت ، درست مثل این بود که قند زهرآگین را داخل شربت گلاب می کرد .
ظاهرش می گفت : در ره چست باش / وز اثر می گفت : جان را سست باش,وزیر ظاهرا به عیسویان می گفت در طریق دین خود چابک و چالاک باشید اما محوای کلام و عمق مقصودش ، روح و جان مستمعان را سست می کرد و آنان را در سلوک آئین خود درمانده می ساخت .
ظاهر نقره گر اسپید است و نو / دست و جامه می سیه گردد ازو,برای مثال ، اگرچه ظاهر نقره سفید و پر رونق است ولی دست و لباس را سیاه می کند زیرا خاصیت نقره این چنین است .
آتش ارچه سرخ رویی است از شرر / تو ز فعل او سیه کاری نگر,مثال دیگر ، اگرچه آتش سرخ و پر شعله است اما اصولا آتش این خاصیت را نیز دارد که به جان هر چه افتد آن را سیاه و تباه سازد . – سخنان آن وزیر پر تزویر ، گرچه ظاهری آراسته داشت ولی در باطن موجب تیرگی دل و تباهی دین و ایمان می شد .  
برق اگر نوری نماید در نظر / لیک هست از خاصیت ، دزد بصر,مثال دیگر ، صاعقه اگرچه به نظر درخشان و نورانی می رسد ولی این خاصیت را نیز دارد که بینائی چشم را از بین می برد . – آن وزیر نیز با رونق ظاهری خود در بصیرت عیسویان خلل وارد می کرد .  
هر که جز آگاه و صاحب ذوق بود / گفت او در گردن او ، طوق بود,هر یک از عیسویان که آگاهی نداشت و صاحب ذوق و معرفت نبود ، سخنان آراسته وزیر همچون قلاده ای بر گردن او می افتاد و روح و جانش را مفتون می کرد .
مدتی ، شش سال در هجران شاه / شد وزیر ، اتباع عیسی را پناه,ر مدت شش سال به دور از شاه ، پایگاه و ماوای عیسویان بود .
دین و دل را کل بدو بسپرد خلق / پیش امر و حکم او می مرد خلق,عیسویان همگی دل و دین خود را به آن وزیر مکار تسلیم کردند و در برابر فرمان و حکم او کاملا به اطاعت درآمدند و در برابر حکم او جان می دادند .
در میان شاه و او پیغام ها / شاه را پنهان بدو آرام ها,میان شاه و وزیر پیغام هایی رد و بدل می شد و شاه ، نهانی وعده های دلپذیر و آرامبخشی به وزیر می داد . – نیکلسون معتقد است که مصراع دوم چنین مفهومی ندارد زیرا شاه پریشان خاطر و ناشکیبا شده بود و همانگونه که ابیات بعدی حکایت می کند او (شاه) در طلب اطمینان از جانب وزیر برآمد و این خاطر جمعی به او داده شد که تمامی تدارکات برای از هم پاشیدگی کامل دشمنان او فراهم شده است .
پیش او بنوشت شه ، کای مقبلم / وقت آمد ، زود فارغ کن دلم,شاه نامه ای به وزیر نوشت که ای وزیر نیکبختم ، وقت انجام آن وعده رسیده است . دلم را زود از اندوه و تشویش آزاد کن .
گفت : اینک اندر آن کارم شها / کافکنم در دین عیسی فتنه ها,وزیر در جواب شاه نوشت : شاها فعلا من در صدد آن هستم که در دین عیسی فتنه و آشوبی بر پا دارم .
قوم عیسی را بود اندر دار و گیر / حاکمانشان ده امیر و دو امیر,قوم عیسی در آن زمان برای پیشوائی مذهبی خود دوازده پیشوا داشت . ( این دوازده امیر مقتبس است از دوازده حواری که شاگردان خاص عیسی (ع) بودند ).
هر فریقی مر امیری را تبع / بنده گشته میر خود را از طمع,هر قبیله تابع یک پیشوا بود که به طمع سعادت دنیا و عقبی مطیع امیر خود شده بود .
این ده و این دو امیر و قومشان / گشته بنده ، آن وزیر بد نشان,این دوازده پیشوای مذهبی عیسویان به اضافه پیروانشان ، جملگی مطیع آن وزیر بدنهاد شده بودند .
اعتماد جمله ، بر گفتار او / اقتدای جمله ، بر رفتار او,جمله عیسویان به گفتار آراسته آن وزیر مکار اعتماد داشتند و هرچه او می گفت ، آنان اطاعت می نمودند .
پیش او در وقت و ساعت هر امیر / جان بدادی ، گر بدو گفتی : بمیر,عیسویان چنان به آن وزیر پر تزویر سرسپرده شده بودند که اگر وزیر به آنان می گفت بمیرید ، جملگی می مردند .
ساخت طوماری به نام هر یکی / نقش هر طومار ، دیگر مسلکی,وزیر مکار به نام هر یک از آن پیشوایان دوازده گانه عیسوی طوماری ترتیب داد که این طومار حاوی احکام انجیل بود ولی محتوای هر یک از این طومارهای مذهبی با دیگری فرق داشت .
حکم های هر یکی نوعی دگر / این خلاف آن ، ز پایان تا به سر,احکام هر یک از طومارها نوعی دیگر بود و با هم همساز نبود و خلاصه از آغاز تا پایان حکم ها با هم اختلاف داشت .
در یکی راه ریاضت را و جوع / رکن توبه کرده و شرط رجوع,مثلا در یکی از طومارها به راه ریاضت و فضیلت گرسنگی و پرهیز از طعام امر کرده بود و آنرا اساس صحت توبه و رجوع الی الله قرار داده بود . – توبه وقتی صادقانه است که شخص از شهوات حیوانیه پرهیز کند . پس ریاضت و صیانت نفس اساس صدق توبه و رجوع الی الله است . – ریاضت در لغت به معنی رام کردن و پرورش ستور است و در اصطلاح اهل الله عبارت است از تهذیب نفس از شهوات حیوانی . اکابر عرفا و صوفیه عقیده دارند که در نهاد آدمی عنصر شریری به نام روح حیوانی و شهوانی قرار دارد که او را به زشتی ها می کشاند که در لسان قران کریم نفس اماره نامیده شده است . عرفا عقیده دارند که تا آدمی بر قوای شهوانیه اش سلطه نیابد سخن از دین و ایمان بی اساس است . مراد از جوع پرهیز از طعام و اکتفا به حد ضرورت است .
در یکی گفته : ریاضت سود نیست / اندرین ره ، مخلصی جز جود نیست,در طوماری دیگر نوشته است که ریاضت هیچ سودی ندارد بلکه تنها راه نجات ، سخاوت و بخشش است .
در یکی گفته که جوع و جود تو / شرک باشد از تو با معبود تو,در طوماری دیگر نوشته است که اگر ریاضت و پرهیز از طعام و بخشندگی را فقط به خودت منسوب کنی و خدا را در نظر نیاوری دچار شرک شده ای و برای حضرت معبود شریک قائل شده ای . پس هر که به مقام ریاضت می رسد باید تنها خدا را عامل قاهر بداند و لاغیر .
جز توکل جز که تسلیم تمام / در غم و راخت ، همه مکر است و دام,زیرا در همه امور و حتی به هنگام اندوه و آسودگی ، جز توکل و تسلیم کامل ، هر کاری ، مکر و دام است . – توکل از عالی ترین مقامات عرفانی است ، مراد از توکل واگذار کردن امور است به وکیل جهان هستی که حضرت حق تعالی باشد . این مقام پس از رجاء حاصل آید زیرا تا رجاء و امید به حقانیت وکیل نباشد کار بدو سپرده نشود . ( مصباح الهدایة ، ص 396 ) . توکل برای عامگان مبتدی سخت ترین منزل و برای خاصگان ساده ترین راه است زیرا اینان یقین دارند که همه چیز در قبضه قدرت حضرت حق است و جز او موثر در عالم وجود نیست . ( شرح منازل السائرین ، ص 74 ) . جرجانی در التعریفات گوید : توکل یعنی اعتماد بنده به خالق و قطع امید از آنچه در دست خلق است . ابن عربی گوید : توکل اعتماد قلب است بر خداوند متعال ، بی آنکه از فقدان علل و اسباب طبیعی ، پریشانی و اضطرابی بر متوکل عارض شود . ( الفتوحات المکیه ، ج 2 ، ص 199 ) . سهل ابن عبدالله تُستَری گوید : اول مقام اندر توکل آن است که پیش قدرت حضرت حق ، چنان باشی که مُرده ، پیش مُرده شوی . چنانکه خواهد می گرداند . مرده را هیچ ارادت و تدبیر و حرکتی نباشد . عبدالرزاق کاشانی گوید : پس تسلیم نزدیکترین منزل به توحید ذاتی و بالاترین مرتبه در سیر فیِ الله و حصول کمال و سعادت است .  
در یکی گفته که واجب ، خدمت است / ورنه ، اندیشه توکل تهمت است,در یکی دیگر از طومارها گفته است : آنچه بر سالک واجب است انجام خدمت است و گرنه بدون خدمت ، توکل نوعی ادعای پوچ و یاوه است . – خدمت رسیدن به حاجات مردم و رفع و تخفیف آلام درونی و بیرونی آنهاست و نیز به جای کسی کار کردن است و کسی که این امر را بر عهده می گیرد باید بردبار و صبور باشد و منفعت دیگران را بر آن خود ترجیح دهد و چون خدمت مستلزم صبر و تحمل است بناچار در مداومت آن هوی و آرزو شکسته می شود . علاوه بر آنکه سالک خدمتگزار ، شادی به دل خلق می رساند که در آن برکت هاست و یکی از وظایف انسانیت است . صوفیه خدمت را از طریق مجاهده با نفس می دانسته اند و بدین جهت سالک را به تشخیص خود به به انواع کار از قبیل جارو زدن خانقاه و آشپزی و قیام به امور مسافران و تیمار ستوران وا می داشته اند .
در یکی گفته که امر و نهی هاست / بهر کردن نیست ، شرح عجز ماست,در یکی دیگر از طومارها گفته است : اگرچه امر و نهی در دین آمده ولی ذکر آن بدان جهت نیست که به آنها عمل شود بلکه مراد از امر و نهی بیان عجز و عدم قدرت ما انسانهاست .
تا که عجز خود ببینیم اندر آن / قدرت حق را بدانیم آن زمان,تا آنکه در آینه امر و نهی الهی ، عجز و ناتوانی خود را ببینیم و آنگاه به قدرت و توانائی حق پی ببریم . – دو بیت اخیر بیان کننده نظر صوفیه اباحیه است که معتقدند تکلیف از انسان ساقط است و نیز مبین طریقه جبریه است که عقیده دارند بشر چون مختار نیست . امر و نهی نیز برای او مطرح نیست پس امر و نهی برای نشان دادن عجز اوست .
در یکی گفته که عجز خود مبین / کفر نعمت کردن است آن عجز ، هین,در طومار دیگری گفته : مبادا اظهار عجز کنی که این عجز ، کفران نعمت الهی است که خداوند به ما عطا کرده چرا که قدرت ما متعلق به قدرت حق است . [ اظهار عجز کفران نعمت اختیار و ارده است ] .
قدرت خود بین که این قدرت ازوست / قدرت تو نعمت او دان ، که هوست,به قدرتی که در وجود تو نهاده شده بنگر که این قدرت از حق تعالی است . قدرتی را که در تو وجود دارد نعمت او بدان . هو = صوفیه آن را بر ذات بسیط و مطلق بدون اعتبار اسماء و صفات و یا هستیِ الله اطلاق می کنند . و گاه به معنی وجود محض که از جهت غیبت یا عدم ، تفاوت دارد می گیرند . زیرا عدم ، شهودپذیر نیست و وجود محض ، مشهود است . اما اینکه از وی تعبیر به غایب می کنند . از آن جهت است که وجود محض ، جامع جمیع کمالات است و استیفاء و رسیدن  به کمال شهود آن میسّر نمی گردد . ( شرح مثنوی شریف ، ج 1 ، ص 210 ) . کلمه مبارکه هو گاه منادی واقع می شود و این نشان می دهد که هو یک هویّت ظاهر در مظاهر هستی است . مثلاّّ در آنجا که جبرئیل در خواب ذکر یا هُو یا مَن لا هُو اِلّا هُو را به حضرت علی (ع) تعلیم می دهد مبیین آنست که در اینگونه موارد ضمیر نیست زیرا ضمیر ، منادی واقع نشود . ( یازده رسالۀ فارسی ، ص 251 ) . در آیین هندو کلمه مقدس اوم معادل اسم شریف هُو است .
در یکی گفته کزین دو ، برگذر / بت بود هر چه بگنجد در نظر,در یکی از طومارها گفته : از اینکه خود را ناتوان بدانی و یا اینکه خود را به قدرت الهی قدرتمند بدانی چشم پوشی کن زیرا که در هر دو صورت وجود “من” همچنان باقی است و خود بینی برقرار است  و تا اینکه “من” محو نگردد . بت همچنان برپاست و هنوز مرحله فنا فرا نرسیده است و پس بر سالک است که فقط به حق تعالی درنگرد تا از شرک و بت پرستی برهد .
در یکی گفته : مکش این شمع را / کین نظر ، چون شمع آمد جمع را,در طوماری دیگر گفته : شمع نظر و بحث و استدلال را خاموش مکن زیرا که این نظر و بحث و استدلال در بدایت سلوک به منزله شمعی است که قوای درونی ترا را متمرکز می کند و به تو قوت قلب می دهد
از نظر چون بگذری و از خیال / کشته باشی نیم شب ، شمع وصال,اگر در سلوک از رای و نظر و اندیشه و خیال دست برداری بدان ماند که در نیمه های شب تاریک ، شمعی را که می تواند ترا به کوی دوست برساندخاموش کنی . – دو بیت اخیر نقدی است بر آن دسته از صوفیه که بحث و نظر را به کلی مردود می شمرند . حال آنکه برای سالکان و رهروانی که هنوز به شهود حق نرسیده اند و در اواسط راه به سر می برند لازم است که از شمع عقل و استدلال نیز بهره گیرند .
در یکی گفته : بکش ، باکی مدار / تا عوض بینی نظر را صد هزار,در یکی دیگر از طومارها گفته : شمع رای و نظر را خاموش کن و در باره هیچ باکی به خود راه مده تا به جای آن صد هزار شمع معنوی و نور قلبی پیدا کنی .
که ز کشتن ، شمع جان افزون شود / لیلی ات از صبر تو ، مجنون شود ,زیرا همینکه شمع رای و نظر را خاموش کنی ، شمع جانت شعله ورتر شود و محبوب و معشوقت عاشق تو می گردد . – دو بیت اخیر مخصوص واصلان کوی حق و کاملان طریق حقیقت است و هر کسی را یارای رسیدن به این مقام و مرتبت نیست و مصراع دوم بیت فوق اشارت است به این کلام صوفیه که وقتی عاشق به کمال عشق رسد رابطه معکوس شود . یعنی عاشق ، معشوق گردد و معشوق ، عاشق .
ترک دنیا هر که کرد از زهد خویش / پیش آمد پیش او دنیا و بیش,هر کس دنیا را به خاطر زهد و پارسایی خود رها کند ، دنیا بدو روی آرد . زیرا دنیا مانند سایه است اگر دنبالش روی از تو بگریزد و اگر از آن بگریزی در پی ات آید . – زهد در لغت به معنی ترک تمایل به چیزی است و در عرفان و تصوف از جمله مقامات شریف معنوی است و آن بیزاری و دوری از دنیا و متنعلقات دنیاست .
در یکی گفته که آنچت داد حق / در تو شیرین کرد در ایجاد، حق,در یکی دیگر از طومارها گفته که هر آنچه را حضرت حق به تو عطا فرموده ، آن چیز را حضرت حق در عالم هستی بر تو گوارا و شیرین کرده است .
بر تو آسان کرد و خوش ، آن را بگیر / خویشتن را در میفکن در زحیر,آن کار را خداوند بر تو آسان و دلنشین کرده است ، آن کار را انجام بده و خود را بیهوده در سختی و مشقت میفکن . –  خداوند فطرت آدمی را به گونه ای آفریده که برای باروری و رشد استعدادهای خود باید در حد ضرورت از شهوات حیوانی استفاده کند . پس تمتع لازم و نه افراطی از قوای شهوانی امری مجاز و بلکه لازم است و انکار کلی شهوات و امیال کاری بخردانه نیست . لفظ “آسان کردن” ممکن است به این مسئله ارشارت داشته باشد که می گوید “کار دین بر اساس آسانی و سهولت است ” چنانکه در قسمتی از آیه 185 سوره بقره آمده است “خداوند برای شما آسانی خواهد نه دشواری”
در یکی گفته که بگذار آن خود / کان قبول طبع تو ردست و بد,در یکی دیگر از طومارها گفته : مطابق خوی و سرشت طبیعی ات عمل مکن زیرا آنچه مقبول طبع توست از نظر حق ، زشت و مردود است . [ زیرا طبع آدمی معمولا به سوی راحتی و تنبلی می گراید و الزاما مصلحت او را تضمین نمی کند . چنانکه مثلا انجام گناه و خلاف معمولا مطابق امیال و شهوات آدمی است و امری سهل الوصول است ولی مطابق مصلحت حقیقی و سعادت او نیست ] . – مضمون این بیت بر خلاف بیت پیشین ” آسانی” را رد می کند و “سخت گیری” در دین را تاکید می کند .
راه های مختلف ، آسان شده است / هر یکی را ملتی ، چون جان شده است,هر یک از راهها و مذاهب گوناگون برای دسته ای از مردم آسان و مطبوع می نماید و آن گروه ، مذهب و مرام خود را همجون جان ، عزیز می شمرند ، چراکه هر مذهب با خوی و سرشت عده ای در می سازد . [ چنانکه در قسمتی از آیه 32 سوره روم آمده است “هر گروهی به مذهب خود شادان است” .
گر میسر کردن حق ، ره بدی / هر جهود و گبر ازو آگه بدی,اگر چنین مقرر می شد که خداوند راه حقیقت را برای همگان آسان می ساخت بدین معنی که می فرمود بدون ریاضت هم می توانید به حقیقت رسید در این صورت هر حق ستیز کافری نیز از آن راه آگاه می شد در حالی که میان مومن و کافر تفاوت است . – حقیقت تنها از راه ریاضت و صیانت نفس حاصل می آید و هر کسی نمی تواند بدان منزل درآید .
در یکی گفته میسر آن بود / که حیات دل ، غذای جان بود,در یکی دیگر از طومارها گفته است : آنچه خدا میسر ساخته عبارت است از حیات دل و غذای جان یعنی چیزی برای انسان قابل دل سپردن است که دل را زنده کند و روح را تغذیه نماید تا طاعات با بی میلی و مشقت صورت نگیرد .
هر چه ذوق طبع باشد چون گذشت / بر نه آرد همچو شوره ، ریع و کشت,اگر طبع آدمی در جهت حیات معنوی حرکت نکند هر کاری که انجام دهد هیچ حاصلی جز زیان به بار نمی آورد مانند کشت بذر در زمین شوره زار . [ پس طبع آدمی وقتی او را به سعادت می رساند که مطابق با مصلحت حقیقی او حرکت کند نه در جهت امیال شهوانی .
جز پشیمانی نباشد ریع او / جز خسارت بیش نارد بیع او,در واقع دنباله روی از هوی و هوس جز پشیمانی حاصلی ندارد و از سودا و تجارت آن چیزی جز زیان بدست نمی آید .
آن میسر نبود اندر عاقبت / نام او باشد معسر ، عاقبت,پس نتیجه می گیریم که هر آن کار و عملی که مطابق میل و شهوت آدمی انجام گیرد گرچه ابتدا آسان و لذت بخش است ولی سرانجام دشوار و نفس گیر جلوه می کند زیرا اعمال هوسناکانه ، مصلحت و سعادت او را تباه می کند .
تو معسر از میسر باز دان / عاقبت بنگر جمال این و آن ,تو باید آن کاری که حقیقتا دشوار است از آن کاری که حقیقتا آسان است باز شناسی و سرانجام چهره حقیقی هر دو کار را تماشا کنی . – کاری که مطابق امیال و شهوات انجام می شود معمولا آسان و دلنشین است و همین امر سبب اصلی روی آوردن عامه به سوی کارهای خلاف است ولی خردمند فرزانه به فراست درمی یابد که از هر آن کاری که مطبوع طبع و مخالف مصلحت حقیقی است باید بپرهیزد چرا که فرجام آن ندامت و شقاوت است پس کاری که ایجاد شقاوت می کند واقعا دشوار و جانکاه است گرچه در ظاهر ساده و جذاب نماید و شهوات حیوانی را ارضاء کتد .
در یکی گفته که استادی طلب / عاقبت بینی ، نیابی در حسب,در طومار دیگری گفته : در طریق سلوک باید مرشد و پیری طلب کنی که تشخیص فرجام بد و خوب از عهده حسب و نسب برنمی آید . – این بیت لزوم داشتن مرشد را تاکید می کند یعنی می گوید موقعیت خانوادگی و تبار عالی نیز آدمی را نجات ندهد و تنها بایستی به پیری راه رفته و راه دان اقتدا کنی .
عاقبت دیدند هر گون ملتی / لاجرم گشتند اسیر زلتی,امتها و جوامع پیشین در نهایت کار خود ، دریافتند که بدون تمسک به هادی و راهبر به گمراهی و لغزش دچار خواهند آمد زیرا شخصیت و هویت انسانی محتاج به راهبر و مرشد است .
عاقبت دیدن ، نباشد دست باف / ورنه کی بودی ز دین ها اختلاف ؟,فرجام بینی کار آسانی نیست که از هر کس برآید و اگر حقیقت بینی و حقیقت یابی سهل بود کی میان دین ها و مرام ها اینقدر اختلاف رخ می داد .
در یکی گفته که استا هم تویی / ز آنکه استا را شناسا هم تویی,در طوماری دیگر گفته است : به مرشد و استاد نیازی نیست زیرا که تو خود عارف و مرشد و استادی .
مرد باش و سخره مردان مشو / رو سر خود گیر و سرگردان مشو,مرد حقیقی باش و مغلوب دیگر مردان مباش ، برو راه خود گیر و در طلب مرشد و استاد اینقدر به این در و آن در مزن و سرگردان مشو . – دو بیت اخیر بازگو کننده مشرب عارفانی است که ظاهرا مرشدی نداشته اند و از روحانیت مشایخ استفاده می کرده اند که اصطلاحا به اینان اویسی یا خداپرورده گویند . اولیای مشهور این طایفه شیخ عطار ، شیخ حسن خرقانی و بهاءالدین نقشبند است .
در یکی گفته که این جمله ، یکی است / هر که او دو بیند ، احول مردکی است,در طوماری دیگر گفته : جوهر تمام ادیان یکی است گرچه صورتهای مختلف دارند و هر کس میان آنها جدائی بیند به لوچی بینش دچار آمده است . – حقیقت یکی است و انبیا و اولیا و مشایخ طریقت جملگی وحدت باطنی دارند و اختلاف تنها در صورت است .
در یکی گفته که صد ، یک چون بود / این کی اندیشد ؟ مگر مجنون بود,در طوماری دیگر گفته : مگر امکان دارد که “صد” همان “یک” باشد مگر ممکن است که آدم عاقل اینگونه اندیشه کند و بگوید که همه مذاهب یک جوهر دارند ؟  اینگونه افکار فقط به دیوانگان تعلق دارد .
هر یکی قولی است ضد همدگر / چون یکی باشد ، یکی زهر و شکر ؟,زیرا اقوال مذاهب با هم تضاد دارند . چگونه ممکن است که زهر و شکر با هم یکی باشند .
تا ز زهر و از شکر در نگذری / کی ز وحدت ، وز یکی ، بویی بری ؟,مادام که از اختلاف زهر و شکر صرف نظر نکنی ممکن نیست که از گلزار وحدت بوئی ببری . یعنی تا وقتی که در صورت ظاهری جهان کثرات و تعینات فرو مانده ای . هرگز نمی توانی به کوی حقیقت درآیی . [ این بیت نشان دهنده جهان بینی وحدت گرای مولاناست ] .
این نمط ، وین نوع ، ده دفتر و دو / بر نوشت آن دین عیسی را عدو,بدین سان آن وزیر مکار که دشمن دین عیسی بود . دوازده طومار مختلف در بیان آئین مسیحیت نوشت و به دست پیشوایان مذهبی مسیحی داد تا فتنه و آشوبی مهلک بر پا دارد .
او ز یکرنگی عیسی ، بو نداشت / و ز مزاج خم عیسی ، خو نداشت,آن وزیر مکار از یکرنگی عیسی ذره ای آگاه نبود و با طبیعت و سرشت وحدت گرای عیسی ، انس و الفتی نداشت . – مولانا در این بخش جلیل بیان می دارد که اختلاف مذاهب ، صوری و عرضی است نه حقیقی و جوهری . چنانکه مهاتما گاندی گوید : همانگونه که درخت ، تنه ای واحد دارد و شاخه ها و برگ های متعدد . مذهب حقیقی و کامل نیز فقط یکی است اما وقتی که به وسیله افراد بشر منعکس می گردد متعدد و فراوان می شود . مولانا نیز فرماید : اگر راهها مختلف است ولی مقصد یکی است . نمی بینی که راه به کعبه بسیار است بعضی را از راه روم است و بعضی را از راه شام و بعضی را از عجم و بعضی را از چین و بعضی را از راه دریا از طرف هند و یمن . پس اگر در راهها نظر کنی اختلاف عظیم و مباینت ، بی حد است اما چون به مقصود نظر کنی ، همه متفق اند و یگانه .
جامه صد رنگ از آن خم صفا / ساده و یکرنگ گشتی چون ضیا,لباسهای گوناگون و رنگارنگ آدمیان که به رنگهای دنیوی آغشته بود به برکت سادگی و صفای باطنی عیسی ، جملگی رنگهای دنیوی و اختلافات بی اساس را رها می کردند و به سادگی و صفای او در می آمدند . – خم صفا ، صفای باطنی و قلبی انسان کامل و عارف واصل است که مردم را از اختلاف و دو بینی منزه می سازد و به وحدت و محبت می خواند و رنگ حقد و حسد و دشمنی را از جامه رنگ آنان پاک می کند . – در میان معجزات حضرت عیسی (ع) داستانی نقل شده است : هنگامی که مادر عیسی وی را از مکتب درآورد بعنوان شاگرد پیش رنگرزی برد . بعد از مدتی استادش به او گفت : حالا شما در این کار ماهر شدی . من عازم سفری هستم . اینجا مقداری جامه است که روی هر کدام علامتی گذاشته ام تا به رنگ مخصوصی درآید . میل دارم شما این کار را به نحو نیکویی انجام دهی . همینکه استاد عازم سفر شد عیسی همه را در یک خم نهاده و گفت به اذن پروردگار رنگی پذیر که من می خواهم . پس از ده روز استادش از سفر بازگشت و با دیدن جامه ها در یک خم و یک رنگ دلتنگ شد و گفت : لباس ها را تباه کردی . عیسی گفت : لباس ها را چگونه و بر چه رنگ خواهی ؟ تا آنطور که تو خواهی از خم بیرون آورم . چنان کرد که یکی سبز و یکی زرد و یکی سرخ . آنطور که مراد استاد بود بیرون آورد . استاد و حاضران در این کار در شگفت شدند و ایمان آوردند . آنها حواریون بودند .
نیست یکرنگی کزو خیزد ملال / بل مثال ماهی و آب زلال,این روش عیسی که بر عشق و محبت استوار بود هرگز ایحاد دلتنگی و ملال نمی کرد بلکه عالم بی رنگی او همچو آب زلال بود و مستغرقان این آب مانند ماهی بودند که حیاتشان به آب است و هرگز از آب سیر نمی شوند . – لذت به حسب عادت از تفنن و تنوع قوت می گیرد و تکرار ، ملال انگیز است و آدمی را به ستوه می آورد . اما عشق و محبت که روش عیسی است . چنان نیست که ملال و رنجوری دل از آن ناشی گردد زیرا عشق با آنکه بی رنگ است . سرچشمه همه لذت هاست .
گر چه در خشکی هزاران رنگهاست / ماهیان را با یبوست جنگهاست,اگر چه در خشکی یعنی در جهان مادی هزاران نقش رنگین وجود دارد ولی پیامبران و اولیا که ماهیان دریای وحدت اند با خشکی کثرت و اختلاف ، جنگها دارند . [ رجوع شود شرح بیت 17 دفتر اوّل ]
کیست ماهی ؟ چیست دریا در مثل ؟ / که بدان ماند ملک عزوجل,ماهی کیست ؟ دریا چیست که من بدان ها مثل آوردم تا خدا را بدان تشبیه کنم . من که وحدت هستی را به دریا تشبیه کردم از روی ناچاری است و خدا را نمی توان به دریا تشبیه کرد . بنابراین ماهی کیست و دریا چیست که بتوان حضرت حق را بدان تشبیه کرد . هر گونه تمثیلی در بیان حق ، ناقص و ابتر است . پس این تنها مَثَل است و در مَثَل مناقشه نیست .
صد هزاران بحر و ماهی در وجود / سجده آرد پیش آن اکرام و جود,زیرا در جهان هستی ، صدها هزار دریا و ماهی در برابر آن صاحب کرم سر سجده فرود می آورند . – تمثیل دریا برای بیان ذات الله تنها مثل است برای تقریب افهام مردم و الا هیچگونه سنخیتی میان دریا و عظمت حق تعالی نیست .
چند باران عطا باران شده / تا بدان آن بحر ، در افشان شده,چنانکه چند قطره باران بخشش و عطا از بارگاه حق باریدن گرفته و بوسیله آن چند قطره ، این همه دریاهای پر گوهر پدید آمده است .
چند خورشید کرم افروخته / تا که ابر و بحر ، جود آموخته,چند خورشید جود و کرم از بارگاه الهی تابیدن گرفته تا اینکه این همه ابر و دریا از او جود و بخشش را آموخته اند .
پرتو دانش زده بر خاک و طین / تا شده دانه ، پذیرنده زمین,از خورشید بخشش و کرم الهی ، پرتو دانش و معرفت بر روی خاک و گل تابیده تا آنکه زمین به واسطه پرتو معرفت ، دانه را در دل خود جای دهد و آنرا بپرورد .
خاک ، امین و هر چه در وی کاشتی / بی خیانت جنس آن برداشتی,خاک ، امین و درستکار است زیرا پرتو معرفت حق بر او تابیده و هر چیز که در دل آن بکاری بی آنکه خیانتی کند آن دانه را به نحو احسن پرورش میدهد و هرگز به جای گندم ، جو و در عوض جو ، گندم نمی رویاند .
این امانت ، ز آن امانت یافته ست / کافتاب عدل ، بر وی تافته ست,زمین این امانتداری را از آن امانت الهی یافته است که آفتاب حق ، صفت عدالت و امانت را بر زمین ساطع کرده است .
تا نشان حق نیارد نوبهار / خاک ، سرها را نکرده آشکار,تا وقتی که امر الهی نرسد و نوبهار نیاید ، اسراری که زمین در دل خود نهفته داشته آشکار نشود .
آن جوادی که جمادی را بداد / این خبرها ، وین امانت ، وین سداد,آن خداوند بخشنده ای که این آگاهی و امانت و راستی و درستی را به جمادات عطا فرموده است . (بیت بعد متمم این بیت است) .
هر جمادی را کند فضلش خبیر / عاقلان را کرده قهر او ضریر,فضل و احسان خداوند جمادات را آگاه کرده است و خردمندان و عاقلانی که گاه بر سنت الهی عصیان می کنند با قهر خدا کوردل و بی بصیرت می شوند . – عرفا با الهام از آیات قرآنی و با درک سنّت نبوی و مکاشفات ، واقف شده اند که جمیع موجودات و اجزای جهان هوشیار وناطق اند . چنانکه در آیه 44 سوره اسرا آمده است . « تسبیح می گویند خداوند را آسمانهای هفتگانه و زمین و هر آنچه در آنهاست و هیچ چیز نیست مگر آنکه به ستایش او مشغول است ولی شما ستایش آنها را در نیابید همانا اوست بردبار آمرزگار »
جان و دل را طاقت آن جوش نیست / با که گویم ، در جهان یک گوش نیست,برای درک اسرار حق تعالی ، جان و دل ، توانائی و طاقت لازم را ندارد پس این حقایق را با چه کسی در میان گذارم در حالی که در سراسر جهان حتی یک گوش شنوا هم وجود ندارد .
هر کجا گوشی بد از وی چشم گشت / هر کجا سنگی بد از وی یشم گشت,هر کجا که گوشی بود به لطف حق به چشم مبدل شد یعنی به برکت قدرت الهی ، مسموعات و منقولات آدمی که جزو علوم رسمی است به مرتبه مکاشفه و شهود عرفانی ارتقاء می یابد و پس از آن صاحب چنین علمی از حدس و گمان می رهد و از منزل علم الیقین به منزل عین الیقن و حق الیقین در می آید و نیز هر جا که سنگی بی مقدار بود به سنگ گرانقدر یشم مبدل شد . یعنی هر آدمی که همچون سنگ بی فرهنگ بود به فضل الهی و عنایت ربانی به مرتبه درک و معرفت رسید . [ یشم سنگی قیمتی که از چین و یا هند می آوردند و گویند هر که آنرا با خود داشته باشد از آفت برق (صاعقه) ایمن خواهد بود . – منظور بیت این است که فیض الهی چنان مبدلی است که اگر شامل حال کسی شود او را از مرتبه مسموعات و محفوظات به مرتبه مکاشفه و شهود ارتقاء بخشد و وجود سنگ آسای آدمی را به گوهر معنوی مبدل فرماید .
کیمیا ساز است ، چه بود کیمیا ؟ / معجزه بخش است ، چه بود سیمیا ؟,خداوند کیمیاگر است ولی کیمیا چیست ؟ مانند کردن تبدیلات اعجاب انگیز الهی به کیمیا هیچ وجهی ندارد و تنها از روی ناچاری و اضطرار است واِلا فعل الهی با کیمیا هیچ سنخیتی ندارد . او به انبیای عظام معجزه بخشیده است که علم سیمیا در برابر آن بی ارزش است . [ کیمیا = اکسیر ] – کیمیا دانشی است که بوسیله آن مس را به طلا و قلع را به نقره تبدیل می کنند یعنی حق تعالی با کیمیای باطنی ولایت و نبوت ، مس کفر و عصیان آدمی را به طلای ناب یکتا پرستی مبدل می سازد . – سیمیا دانشی است که بوسیله آن می توان کارهای عجیب و خارق العاده انجام داد و در عناصر طبیعت تصرف کرد که این دانش از راه ریاضت و کشف بدست می آید نه از راه مطالعه علمی محض و استدلال . و از جمله شعبه های مهمِ این علم ، دانش اسرار حروف است .دانایانِ به این علم حروف را بر حسبِ طبیعت و مزاج چهارگانه به چهار دسته تقسیم کرده اند . 1) حروف آتشی 2) حروف هوایی 3) حروف آبی 4 ) حروف خاکی . علامه شمس الدین آملی ( از علمای قرن هشتم هجری ) سیمیا را علمی می داند که می توان بدان وسیله کارهای خارق عادت انجام داد . مثلاََ امراضِ لاعلاج را با استعانت از روحانیات درمان کرد . امّا برای حصولِ این دانش شروطی را ذکر کرده که از آن جمله است . شخص نباید در تأثیرِ این علم ، شک و تردیدی داشته باشد و نباید اسرارِ این علم را فاش کند و بویژه آن را به بَدکاران تعلیم ندهد که مایۀ شَر و فساد شود . و نیز طالب این علم باید شب ها بیداری کشد . زیرا آفتاب قاهر است و با قهرِ آن ، ارواح بر افعال قادر نتوانند بود . و دیگر آنکه این علم را باید در راهِ خیر بکار گرفت زیرا اساسِ عالِم بر خیرات است و باید همواره پاک و مطهر بود . چه از لحاظِ ظاهری و چه از لحاظِ باطنی . دیگر آنکه طالبِ این علم باید چهل روز ، روزه بدارد و در این مدّت تَرکِ حیوانی کند و دیگر شرطِ یادگیری این علم ، دانستن علمِ نجوم است تا به سِرشت و طبع ستارگان و خواصِ آنها و چگونگی برج ها و منازل ماه و … واقف گردد . ( نفایس الفنون ، ج 3 ، ص 183 تا 191 ) منظور بیت : افعالِ اعجاب انگیزِ الهی را با خوارق عادات معموله نظیر کارهایی که صاحبانِ علوم غریبه انجام می دهند نباید مقایسه کرد که این قیاس ، قیاسی مع الفارق است . اگر کیمیا و سیمیا در عناصر طبیعت اثر می نهد . کیمیای ولایتِ الهی ، روح های مسیّن و نازل را به طلای متعالی توحید مبدّل می فرماید .
این ثنا گفتن ز من ، ترک ثناست / کین دلیل هستی و ، هستی خطاست,ستایش من از حضرت حق در حقیقت ترک ستایش اوست زیرا ستایش از آثار صحو و با خویشی سالک است و ثنا در مقامی است که “من” هنوز باقی است و بین حق و خلق جدائی دیده شود . – ستایش و ثنا دلیل بر بقای وجود ستایشکر است و این نشان دهنده آن است که سالک هنوز به مقام فنا نرسیده است و ثنائی لایق حضرت حق میباشد که خود آن جناب خود را ثنا گوید و این وقتی صورت بندد که هستی بنده از میان برخیزد .
پیش هست او بباید نیست بود / چیست هستی پیش او ؟ کور و کبود,در مقابل هستی خدا باید وجود موهوم خود را از دست داد و به مقام نیستی و فنا رسید وجود غیر حق در برابر وجود حق چه ارزشی دارد ؟ مسلما ارزشی ندارد و ناقص و نارساست . – کور و کبود به معنی ناقص و رسوا ، زشت و نادلپذیر
گر نبودی کور ، ازو بگداختی / گرمی خورشید را بشناختی,اگر وجود غیر ، کور نبود قطعا در برابر وجود حق می گداخت و به فنا می رفت درست مانند یخ از پرتو خورشید حقیقت فانی می شد .
ور نبودی او کبود از تعزیت / کی فسردی همچو یخ این ناحیت ؟,اگر وجود غیر حق به واسطه اینکه ذوق نیستی و فنا را نچشیده عزادار و افسرده نمی بود ، این جهان مادی به سبب جدایی از حق هرگز افسرده و جامد نمی شد . اکبر آبادی معتقد است “حیات مادی که در اثر فیضان حق ، ایجاد شده مالامال از نشانه ها و جواهر الهی است . پس می توان آن را “یخ” نامید که اصل و ماهیت آن از آب است ” و نیکلسون با الهام از نظر اکبرآبادی گوید ” عالم خلق تعینی از تجلیات صفات الهی ست . و ذات الهی در آن ساری است . بدین سبب می توان آنرا به صورت “یخ” توصیف کرد که ذاتا “آب” است .
همچو شه نادان و غافل بد وزیر / پنجه می زد با قدیم ناگزیر,وزیر هم مانند شاه جهود ، نادان و غافل بود زیرا می خواست با خداوند قدیم ازلی که همگان بدو محتاج اند به ستیز برخیزد . [ قدیم صفت حضرت حق است از آنرو که وجود او مسبوق به چیزی نیست و ازلی است ] .
با چنان قادر خدایی کز عدم / صد چو عالم هست گرداند به دم,وزیر می خواست با چنان خداوند توانائی بستیزد که در یک لحظه می تواند صد جهان مانند این جهان هستی را بوجود آورد .
صد چو عالم در نظر پیدا کند / چون که چشمت را به خود بینا کند,اگر خداوند چشم تو را به نور بصیرت و معرفت خویش بینا کند بی گمان چشم تو بسیاری از عوالم و جهانها را مشاهده می کند . پس چشم دل باز کن تا هر چه نادیدنی است آن بینی .
گر جهان پیشت بزرگ و بی بنی است / پیش قدرت ذره ای می دان که نیست,اگر این جهان در نظر تو بزرگ و بی نهایت است بدان که این جهان پهناور در برابر قدرت خداوند ذره ای بیش نیست .
این جهان ، خود حبس جان های شماست / هین روید آن سو که صحرای شماست,این جهان به منزله زندان جان و روان شماست پس آگاه باشید به جانبی روید که آنجا صحرا و تفرجگاه شما باشد . یعنی دنیای محسوس به منزله زندان برای روح است پس به سوی مجردات و عالم لطیف معنوی توجه کنید که جهانی نامحدود است . – جان ، مجرد است و در عالم خود به آلات و اسباب حاجت ندارد ولی چون بدین بدن تعلق یابد محتاج به حواس شود و از اینرو زندانی است و از آنجا که لذات مادی بر حسب کیفیت و کمیت ، محدود است لذا تا جان متعلق به چسم است . خوشی او محدود است ولی لذات روحانی از همه جهت به حدی محدود نمی گردد بنابراین محدودیت روح را به “حبس” و عدم محدودیت آن را به “صحرا” تشبیه کرده است .
این جهان ، محدود آن ، خود بی حد است / نقش و صورت پیش آن معنی سد است,جهان محسوسات محدود است و جهان نامحسوس ، حد و حصری ندارد و نقش و صورت این جهان در برابر آن جهان ، حجاب محسوب می شود . یعنی با استغراق در نقوش این جهان ، از آن جهان غافل می شویم .
صد هزاران نیزه فرعون را / در شکست از موسیی با یک عصا,برای مثال ، صد هزار نیزه فرعون را که متعلق به جهان محسوسات بود با یک عصای موسی که متعلق به عالم معنا بود در هم شکست . زیرا قدرت موسی از قدرت لایزال الهی سرچشمه می گرفت . – مولانا از اینجا به بعد مقایسه ای می کند میان قدرت عالم باطن و عالم ظاهر . و غلبه عالم باطن بر عالم ظاهر را با تمثیل هایی بیان می دارد . هر کس صورت پرست و ظاهرگرا باشد در صف فرعونی است و آنکه بر معنا چشم دارد در صف موسوی .
صد هزاران طب جالینوس بود / پیش عیسی و دمش افسوس بود,مثلا ، صدها هزار طب جالینوسی یعنی بیشمار طب جسمانی و ظاهری در مقایسه با طب عیسوی یعنی طب روحانی و معنوی بیهوده و مسخره بود . – مصراع دوم اشارت دارد به قسمتی از آیه 49 سوره آل عمران که می گوید : “می آفرینم برای شما از گل ، تندیس مرغی و بر آن می دمم تا به اجازت خداوند مرغی گردد و درمان کنم کور مادرزاد و پیس را و زنده گردانم مردگان را به اجازت خداوند .
صد هزاران دفتر اشعار بود / پیش حرف امیی اش عار بود,صدها هزار دفتر اشعار فصیح در برابر کلام یک فرد امی ( پیامبر خاتم ) ، ننگ و عار به شمار می آید . یعنی آ ن شاعران سخنور وقتی که اشعار خود را با قرآن مقایسه می کردند . در خود احساس شرمندگی می نمودند بس که کلام وحی فصیح و بلیغ است . – مولانا در سه بیت فوق ، قدرت مادی و ظاهری را با قدرت معنوی و باطنی مقایسه کرده است بدینگونه که فرعون و جالینوس و شاعران عرب ، نمونه قدرت مادی و حضرت موسی (ع) و عیسی (ع) و محمد (ص) نمونه قدرت معنوی بودند . – مفسران قرآن در مورد لفظ امی سخنانی مختلف گفته اند و بطور کلی سه قول معروف وجود دارد . 1- امی منسوب به ام (مادر) است به معنی درس ناخوانده و نانویسا . از آن رو که در حالت بدو تولد خود باقی مانده و هیچ معلم و استادی ندیده است . 2- امی منسوب به امت (توده مردم) به معنی کسی است که از میان توده مردم برخاسته نا از میان اشراف . 3- امی منسوب به ام القری (مکه معظمه) و مراد حضرت محمد است . به هر حال به جز وجه اول که ایراد صرفی دارد . دو وجه دیگر با هم قابل جمع است یعنی هم درس ناخوانده بود و هم از میان توده مردم برخاسته بود . چنانکه در آیه 157 سوره اعراف به آن اشاره شده است .
با چنین غالب خداوندی ، کسی / چون نمیرد ، گر نباشد او خسی,در برابر خداوندی که غالب و قاهر است چگونه ممکن است که انسان در راه چنین خدائی از هستی خود نگذرد . مگر او حقیقت انسانی نداشته باشد و همچون خس و خاری بی ارزش باشد .
بس دل چون کوه را انگیخت او / مرغ زیرک با دو پا آویخت او,"آن خداوند قهار ، دلهای قوی و گرانسنگ را که به عقل و تدبیر خود می بالند از جا برمی کند و آن انسان زیرک و هوشیار را با همه عقل و زیرکی به دام تقدیر و قضای خود گرفتار می آورد . – دل چون کوه همان دل ارباب عرفان و اصحاب وجدان است که با طوفان شک و شبهه از جای نجنبد . مرغ زیرک کنایه از اهل عقل و فکر است . مولانا اهل عقل را از جهت زیرکی به طوطی تشبیه کرده است که بی آنکه کسی او را بگیرد گرفتار می شود . بدین ترتیب که ، نی را در رشته ای کرده و دو سر آن را به دو درخت می بندند و چون طوطی بر آن نی می نشیند آن نی برمی گردد و طوطی از ترس افتادن ، آن نی را با پای خود محکم می گیرد و آویزان می شود . در آن موقع صیاد می آید و او را می گیرد . – مولانا چون در ابیات پیشین , قدرت تصرف خداوند در امور محسوسه را بیان کرد . اکنون می خواهد بگوید که حیطه تصرفات الهی نه فقط عالم محسوس بلکه در جان و دل نیز تصرف می کند . بدینگونه که دل های قوی را با غلبه خشم و شهوت از جا برمی کند و همچون پر کاه به این سو و آن سو می برد و آدمی را با همه عقل و تدبیری که دارد به دام شهوات و خیالات یاوه در می کشد و مقهور تلقینات بی اساس می کند ."
فهم و خاطر تیز کردن ، نیست راه / جز شکسته می نگیرد فضل شاه,بکار بستن فهم و خاطر و اعمال زیرکی راهی نیست که ما را به سرمنزل حقیقت برساند زیرا لطف و فضل آن شاه حقیقی فقط شامل حال شکسته دلان میشود .
ای بسا گنج اکنان کنج کاو / کان خیال اندیش را شد ریش گاو,ای بسا محتشمان اندیشه و کنجگاوی ، بازیچه و سخره آن وزیر خیال اندیش شدند . [ گنج اکنان در اینجا به معنی زعمای مسیحی است ] .
گاو ، که بود تا تو ریش او شوی ؟ / خاک چه بود تا حشیش او شوی ؟,گاو کیست که تو تابع و سخره او شوی ؟ خاک چیست که تو گیاه خشکیده و بی ارزش آن شوی . – گاو کنایه از نفس اماره است از آنرو که در شهوات و امیال هرگز سیری ندارد و خاک کنایه از دنیای مادی است .
چون زنی از کار بد شد روی زرد / مسخ کرد او را خدا و ، زهره کرد,همینکه زنی از ارتکاب کار بد شرمسار شد خداوند صورت او را مسخ کرد و آن را به زهره بدل فرمود . [ روی زرد = کنایه از شرمسار و خجل . مَسخ = مبدل شدن صورت به صورتی زشت ، انتقال نَفسِ انسان از بدنِ وی به بدنِ حیوانی که در اوصاف ، مشابه او باشد ] – بیت فوق اشارت دارد به یکی از افسانه ها که در بعضی کتب آمده است از جمله در قصص الانبیاء ثعلبی آمده است . به مناسبت ذکر هاروت و ماروت در آیه 102 سوره بقره آورده اند . « هاروت و ماروت دو فرشته بودند . به خداوند عرض کردند که اگر به حکومت زمین رسند . داد بگسترند و همچون بنی آدم به گناه آلوده نشوند . خداوند به آنها فرمود که شهوتی که به بنی آدم داده ام اگر در شما نهم خویشتن نگه نتوانید داشت و راه عصیان خواهید رفت . آن دو گفتند : خیر ، ما هرگز عاصی نشویم . اگر هم بر فرض محال به عصیان گراییدیم کیفرمان ده . پس خداوند به آنها شهوت داد و به زمینشان فرستاد . وقتی به زمین رسیدند زنی زیبا دیدند و از او کام طلبیدند . زن گفت : تقاضای شما را در صورتی پذیرم که به یکی از این سه کار اقدام کنید . شرب خمر ، ریختن خون یک بی گناه و بالاخره سجده آوردن بر بت . آن دو پیش خود گفتند که شرب خمر از دو کار دیگر ساده تر است و چون باده نوشیدند عقلشان به زوال رفت و دو جرم دیگر را نیز مرتکب شدند . سپس آن زن گفت اسم اعظم را به من یاد دهید . یاد دادند و او با خواندن آن اسم به آسمان رفت و تسلیم آنان نشد و خداوند او را به صورت ستاره زهره درآورد . آنگاه هاروت و ماروت را به کیفر اعمال زشت خود در سیاهچالی در بابِل حبس کرد زیرا آنان کیفر دنیوی را بر کیفر اخروی ترجیح داده بودند . البته اینگونه افسانه ها از سنخ اسرائیلیات است و هیچگونه وجاهتی ندارد . و متن آیه مذکور بر جنبه پاکی و حقانیت آن دو دلالت دارد و معلوم نیست که سازندگان این افسانه از کدام قسمت آیه ، چنین افسانه ای برساخته اند . اما استشهاد مولانا بدین افسانه به معنی قبول صحت آن نیست . چه اسلوب مولانا در مثنوی بیان مقاصد خود در لابلای امثال و حکایات است . خواه آن حکایات ، نفس الامر خارجی داشته باشد یا صرفاََ افسانه باشد .
عورتی را زهره کردن ، مسخ بود / خاک و گل گشتن چه ماند ای عنود ؟,اگر تبدیل یک زن به ستاره زهره مسخ شمرده شود ، ای حق ستیز آیا به خاک و گل بدل شدن مسخ نیست . یعنی اسیر شهوت شدن مسخ باطنی است .
روح ، می بردت سوی چرخ برین / سوی آب و گل شدی در اسفلین,روح لطیف ، ترا به سوی آسمان روحانی و جهان والا می کشد ولی تو خود را به سوی پست ترین مرتبه هستی پائین می کشی .
خویشتن را مسخ کردی زین سفول / ز آن وجودی که بد آن ، رشک عقول,تو خود را به سبب گرایش به مرتبه نازل و پست مادیت مسخ کرده ای در حالیکه وجود تو از حیث شرافت و والائی چنان است که موجب حسد و حسرت صاحبان عقول ( فرشتگان و مجردات ) شده است . – هر گاه آدمی در مسائل شهوانی و امور پست دنیوی غرق شود صفات او نیز پست و بی قدر می شود . چنانکه رسول خدا فرمایند : “تو همراه و قرین آن چیزی هستی که بدان عشق می ورزی ” . اهل الله به این حالت مسخ قلب یا مسخ باطن گویند . نه تنها سیرت افراد مسخ می شود بلکه صورتشان نیز مطابق سیرتشان تغییر می کند .
پس ببین کین مسخ کردن چون بود / پیش آن مسخ ، این به غایت دون بود,پس بنگر که این مسخ کردن چگونه است ؟ بی گمان این نوع مسخ یعنی مسخ باطن بسی پست تر از مسخ ظاهر است زیرا اگر آن زن بدکار به جهت کردار بدش مسخ شد در عوض به ستاره ای نورانی مبدل گشت و بر اوج آسمان جای گرفت و حال آنکه مسخ باطن انسان به سبب گرایش به مادیات و شهوات بسیار پست تر از آن نوع مسخ است .
اسب همت ، سوی اختر تاختی / آدم مسجود را نشناختی,ای منجم ظاهری ، تو اسب همت و تلاش خود را به سوی ستارگان و اختران آسمان به تاختن آورده ای و با تکیه بر علم هیات و نجوم ، کواکب را در اوج آسمان رصد می کنی ولی هنوز حقیقت انسان را که مورد عزت و احترام فرشتگان است در روی کره زمین نشناختی . [ منظور بیت این است که اهل ظاهر خود را به جزئیات خارجی سخت مشغول می دارند اما حقیقت خود را که نزدیکترین چیز به آنهاست نمی شناسند .
آخر آدم زاده ای ای ناخلف / چند پنداری تو پستی را شرف ,ای فرومایه ، تو زاده آدمی و فرزند انسان ، چگونه فرومایگی را شرافت می پنداری ؟
چند گویی من بگیرم عالمی / این جهان را پر کنم از خود همی ؟,آخر چقدر می گوئی که من عالم را تصرف می کنم و این جهان را از قدرت و صیت و صوتم پر خواهم کرد ؟
گر جهان ، پر برف باشد سر به سر / تاب خور بگدازدش با یک نظر,برای مثال اگر سراسر جهان از برف پوشیده گردد ، خورشید با یک تابش همه آنها می گدازد و از میان می برد . – در این بیت برف مثال حشمت و قدرت دنیوی است و خورشید مثال قدرت الهی .
وزر او و صد وزیر و صد هزار / نیست گرداند خدا از یک شرار,خداوند مهربان اگر اراده می فرمود می توانست به یک شراره از رحمت واسعه خود همه گناهان آن وزیر بدگوهر و گناه صدها هزار شخص دیگر را محو کند .
عین آن تخییل را حکمت کند / عین آن زهرآب را شربت کند,خداوند می توانست نفس آن خیالات فاسده را به حکمت عالیه مبدل کند و نفس آن زهر را به شربت گوارا دگر سازد . [ خداوند به اقتضای اسم شریف مبدل هرگاه خواهد سیئات را به حسنات بدل فرماید ] .
آن گمان انگیز را سازد یقین / مهرها رویاند از اسباب کین,خداوند اگر اراده فرماید آنرا که همواره اسیر وهم و گمان است به زمره اهل یقین اندر سازد و از مبادی کینه و دشمنی ، مهر و دوستی پدید آورد . [ قدرت الهی بر همه اضداد ، بطور مساوی عمل می کند . همانطور که می تواند خاصیتی به چیزی دهد . می تواند آن خاصیت را به ضدش مبدل نماید . به هر حال اوست توانا بر همه چیز . ]
پرورد در آتش ، ابراهیم را / ایمنی روح سازد بیم را,برای مثال ، ابراهیم خلیل (ع) را در میان آتش نگه می دارد و می پرورد و بیم و هراس را سبب ایمنی روح ها و روان ها می کند . – اشاره است به داستان ابراهیم (ع) که نمرود ستمکار او را به آتش قهر خود درافکند اما مشیت الهی آن آتش را بر او سرد و سازگار کرد . در آیه 69 سوره انبیا آمده است ” آتشا ! بر ابراهیم باش سرد و سازگار ” . بیت فوق تمثیلی است برای مدلل کردن مطلبی که در ابیات پیشین آمده است و آن اینکه قدرت الهی ، لا بشرط و نامحدود است .
از سبب سوزیش من ، سودایی ام / در خیالاتش چو سوفسطایی ام ,من از سبب سوزی خدا دچار حیرت و گیجی شده ام و در این مورد به حکم عقل اعتماد نتوانم کرد و در اندیشه مربوط به افعال خداوند مانند سوفسطائیان نمی توانم حکمی جزم و قطعی بدهم . – خداوند که مسبب الاسباب است گاه علل و اسباب طبیعی را از کار می اندازد و فعلی غیر معتاد به ظهور می رساند نظیر معجزه که نوعی سبب سوزی و خرق عادت طبیعی است . این افعال ظاهرا متناقض ، آدمی را از جزمییت در داوری امور جاریه دور می کند . بنابراین همانگونه که بعضی از شکاکان سوفسطایی ، حقیقت وجودی حسیات و بدیهیات را منکرند . عارف نیز که فعل بی واسطه الهی را مشاهده می کند و جز خدا هیچ نمی بیند . تمامی سبب ها را خیالاتی می پندارد که خدا آفریده است .
مکر دیگر آن وزیر از خود ببست / وعظ را بگذاشت و در خلوت نشست,آن وزیر پر تزویر مکر و نیرنگی دیگر بکار بست . بدین معنی که وعظ و اندرز به پیروان خود را ترک کرد و خلوت نشینی اختیار نمود . – خلوت نشینی از برنامه های لازم سلوک است خلوت نشینی در نزد صوفیه عبارت است از عزلت و دوری از مردم به قصد عبادت و ریاضت تا بدین سبب حالت انقطاع و جمعیت خاطر  و تمرکز فکر حاصل آید . یکی از عارفان گوید : ” خلوت صفت اهل صَفوَت بُوَد و عُزلَت از نشانه های وصلت بُوَد ” . سنت خلوت نشینی از سنن پسندیده انبیا و اولیاست چنانکه حضرت موسی (ع) چهل شبانه روز به میقات رفت و از خلق و خلایق دوری گزید و حضرت عیسی (ع) نیز ادب خلوت نشینی را رعایت می کرد و حضرت محمد (ص) نیز عادت داشت سالی یک ماه در غار حرا خلوت گزیند و به ذکر و حمد و تعبد پردازد و در آستانه بعثت نیز میل فراوانی به خلوت داشت . حضرت محمد (ص) می فرمایند ” هر کس چهل بامداد ، برای خدا خالص و بی شائبه باشد . چشمه ساران حکمت و فرزانگی از قلبش بجوشد و بر زبانش جاری گردد “. حکمت خلوت نشینی در چهل صباح آن است که در هر صباح حجابی از سالک برداشته شود و نشان صحت خلوت نشینی آن است که پس از اتمام این دوره جویبار حکمت از دل او برجوشد و بر زبانش جاری گردد . اما عمده آداب خلوت نشینی بدین قرار است : کم خوردن ، کم خفتن ، کم گفتن یا صمتِ کامل ، اجتناب از معاشرت ، مداومت بر ذکر ، نفی خواطر و دوام مراقبه . ( مصباح الهدایة ، ص 160 تا 163 ) . معمولا خلوت نشینی به مدت چهل شبانه روز است و در این مدت به ذکر و فکر و عبادت مشغول می شوند و ترک حیوانی می کنند . ( مقالات شمس ، ص 184 ) .
در مریدان درفکند از شوق ، سوز / بود در خلوت ، چهل پنجاه روز,آن وزیر مکار در میان مریدان خود شور و شوقی افکند بدین ترتیب که چهل یا پنجاه روز از مریدان خود فاصله گرفت و در گوشه ای تنها نشست و همین به خلوت رفتن ، آتش اشتیاق مریدان را تیزتر کرد .
خلق ، دیوانه شدند از شوق او / از فراق حال و قال و ذوق او,مریدان از فرط اشتیاق دیدار وزیر و از فراق حال و قال و ذوق وزیر دیوانه و بی تاب شدند . – حال کیفیتی روحانی است که با عنایت الهی و بدون جهد و طلب بر دل پاک سالک درآید و با ظهور اوصاف نفسانی سریعا زوال یابد . ویژگی حال این است که دوام نیابد و مانند برقی بجهد و برود و چون دوام یابد و ملکه سالک گردد به مقام تبدیل می شود به جهتِ آنکه سالک در آن حال ، مقیم و ساکن شود . حال موهبتی است که از عالم علوی گاه به گاه بر دل سالک درآید و در آمد و شد باشد تا آنکه او را به کمند جذبه الهی درکشد و از جهان فرودین به جهان برین برد . _ مقام حالی است از احوال سلوک که در تصرف سالک درآید و زوال نیابد . بنابراین ، « سالک در تصرّفِ حال است و مقام در تصرّفِ سالک » ( شرح گلشن راز ، ص 26 ) _ ذوق در اصطلاحِ اهلِ معرفت نوری عرفانی است که خداوند آن را با تجلّیِ خود بر دل دوستداران خود بتاباند و آنان به کمک آن نور حق و باطل را از هم تمییز دهند بی آنکه آن را از کتابی اخذ کرده باشند . خواجه عبدالله انصاری در کتاب منازل السائرین ، ص 192 می گوید . « ذوق ، از وجد پایدارتر و از برق ، آشکارتر است » .
لابه و زاری همی کردند و او / از ریاضت گشته در خلوت دو تو,مریدان گریه و زاری سر می دادند و آن وزیر از شدت ریاضت مکارانه خود کمرش خمیده شده بود .
گفته ایشان نیست ما را بی تو نور / بی عصا کش ، چون بود احوال کور ؟,مریدان به وزیر می گفتند بدون تو ما از نور معرفت محرومیم مثلا نابینائی که عصاکش و راهنما نداشته باشد چه حالی پیدا می کند .
از سر اکرام و از بهر خدا / بیش از این ما را مدار از خود جدا,بزرگواری کن و محض رضای خدا بیش از این ما را از خود جدا مکن .
ما چو طفلانیم ، ما را دایه تو / بر سر ما گستران آن سایه تو,ما همچو کودکانیم و تو برای ما همچون دایه ای ، پس سایه لطف خود را بر سر ما بگستران .
گفت : جانم از محبان دور نیست / لیک بیرون آمدن ، دستور نیست,وزیر مکار گفت : جان من از دوستداران و مریدانم جدا نیست ، گرچه جسما از آنان دورم اما روحا با آنان همراهم ولی اجازه ندارم که از خلوت خویش بیرون آیم .
آن امیران در شفاعت آمدند / و آن مریدان در شناعت آمدند,پیشوایان دوازده گانه مسیحی برای شفاعت نزد وزیر آمدند و آن مریدان نیز به نکوهش و بدگوئی خود پرداختند . – نیکلیون می گوید : رفتار مریدان با وزیر رفتار عاشقانی است که از نامهربانی معشوق خود شکایت می کنند . معشوقی که بی سبب و ناگهان لطف خود را دریغ داشته است .
کین چه بدبختی است ما را ای کریم ؟ / از دل و دین مانده ما بی تو یتیم,مریدان به وزیر گفتند : ای بزرگوار این چه بدبختی و شقاوتی است که ما را فرا گرفته ؟ ما بدون تو از اینکه دل و دین را از دست داده ایم بی سرپرست مانده ایم .
تو بهانه می کنی و ما ز درد / می زنیم از سوز دل ، دم های سرد,تو برای آنکه از خلوتگاه خود بیرون نیایی دائما بهانه می آوری و ما از سوز دل و از درد و اندوه آه های سرد می کشیم .
ما به گفتار خوشت ، خو کرده ایم / ما ز شیر حکت تو خورده ایم ,ما به سخنان لطیف و دلنشین تو عادت کرده ایم و از حکمت و معرفت تو شیر نوشید ه ایم ، از این رو نمی توانیم از تو جدا بمانیم .
الله الله ، این جفا با ما مکن / خیر کن ، امروز را فردا مکن,تو را به خدا چنین ستمی بر ما روا مدار و همین اکنون کار خیر به جا آر و کار امروز را به فردا میفکن .
می دهد دل ، مر تو را کین بی دلان / بی تو گردند آخر از بی حاصلان ؟,آیا دلت رضا می دهد که این مریدان عاشق در فراق تو بیهوده و بی حاصل بمانند و تعلیم و تربیتی نگیرند و به مقام کمال روحی نرسند ؟
جمله در خشکی چو ماهی می طپند / آب را بگشا ، ز جو بردار ، بند,مریدان بی قرارت همگی مانند ماهی در خشکی مضطرب و پر تاب هستند گویا که بی تو از ادامه زندگی قطع امید کرده اند پس اینک بند جدائی و فراق را بگسل و آب دیدارت را به روی ما باز کن .
ای که چون تو در زمانه نیست کس / الله الله ، خلق را فریادرس,ای کسی که مانند تو در این روزگار پیدا نمی شود ترا به خدا به فریاد این مردم عاشق برس .
گفت : هان ای سخرگان گفت و گو / وعظ گفتار زبان و گوش جو,وزیر گفت آگاه باشید ای قومی که اسیر قیل و قال شده اید و ای قومی که خواهان گفتار و شنیدارید . – در این فصل جلیل ، مولانا سخنان راهنمایان صادق را از زبان آن وزیر پر تزویر می گوید و ادب خاموشی و کم گویی را تاکید می کند . چرا که گفتار فقط با زبان ادا نمی شود بلکه در بسیاری از موارد سکوت ، بهترین سخن است . این از اسلوب معهود مولاناست که گاه سخنان عمیق و انیق خود را از زبان شخصیتهای منفی حکایات خود وا می گوید .
پنبه اندر گوش حس دون کنید / بند حس از چشم خود بیرون کنید,پنبه در گوش خود کنید و گوش ظاهری خود را فرو بندید تا گوش باطنی شما گشوده گردد و نتیجتا اسرار الهی را بشنوید و از چشم باطنی خود ، قید و بند این حواس ظاهره را بردارید تا چشم بصیرت شما از حجاب های نفسانی و جسمانی خلاص گردد و در نتیجه حقایق نادیدنی را ببنید . [ در یکی از متون باستانی هندو که در واقع شرح ساده و موجز اوپانیشادها به شمار می آید آمده است « هر که حواس (ظاهر) را در قید کند او را مستقیم العقل گویند . و کسی که در بند تحصیل مقتضیّاتِ حواس باشد ، او گرفتار کمندِ محسوسات گردد و از این گرفتاری ، آرزو پیدا شود و از آرزو ، غصه بوجود آید و از غصه ، غفلت رو نماید و از غفلت ، فراموشی مستولی گردد و از فراموشی ، عقل زوال پذیرد و از زوالِ عقل ، راهِ خلاصی از دست رود … کسی که حواس (ظاهر) را مغلوب ساخته ، عقل او را به سوی کمال ، ترقی کند و کسی که این چنین عقل ندارد او را مراقبه دست ندهد و بی مراقبه آرام نگیرد و آدمی بی آرام به راحت نرسد . ( بگوت گیتا ، ص 15 با اندکی تغییر در عبارات ) ]
پنبه آن گوش سر ، گوش سر است / تا نگردد این کر ، آن باطن ، کر است,گوش سر یعنی همین گوش حسی و ظاهری در واقع پنبه و حجاب گوش باطن است ، مادام که گوش ظاهری می شنود آن گوش باطنی بسته و ناشنواست . [ منظور دو بیت اخیر این است : از هر آنچه که صرفا جنبه نفسانی دارد درگذرید تا چراغ روحتان خاموش نشود ] . – همانطور که حواس ظاهر ، بند و حجاب دارند . حواس باطن نیز بند و حجاب خاص خود را دارند . مثلا اگر آدمی با پنبه و دیگر ابزار گوش خود را ببندد طبیعی است که اصوات را یا بطور کلی نمی شنود یا بسیار ضعیف می شنود . بند و حجاب حواس باطن ، شهوات و نفسانیات است . هر کس اسیر اینگونه امیال گردد . ذوق باطنی اش کور گردد . از اینروست که عرفا و صوفیه عقیده دارند که هر گاه چشم و گوش باطنی بوسیله ریاضت و صیانت نفس از بند حجب نفسانی رها گردد می تواند الحان روحانی و نغمات آسمانی را بشنود و صور ملکوتی را مشاهده کند . در فصلی از اوپانیشادها آمده است « مشغول شونده به ذکر شریف اُوم ، پس از مراحلی صاحبِ کشف شود . سخنان مردم را از راهِ دور بشنود و بر باطن ها مطلع گردد و اشیای دور را ببیند و مثلِ فرشته شود » ( بگوت گیتا ، ص 445 ) . منظور از دوبیت اخیر این است که از هر آنچه که صرفاََ جنبۀ نفسانی دارد درگذرید تا چراغِ روحتان خاموش نشود . ]
بی حس و بی گوش و بی فکرت شوید / تا خطاب ارجعی را بشنوید,اگر می خواهید خطاب حق تعالی را بشنوید باید از قید و بند حواس ظاهر و عقل جزئی دنیا طلب رها شوید . [ منظور بیت : از قید و بند مقتضیات جسمانی و نفسانی ، خود را رها کنید تا لیاقت آن یابید که به سوی حق تعالی رجوع کنید ] . – ارجعی به معنی “بازگرد” است . اشاره بیت به آیات 27 و 28 سوره فجر است که می گوید : “ای نفس آرام یافته ، باز آی به سوی پروردگارت در حالی که راضی به حق و مرضی حق هستی” .
تا به گفت و گوی بیداری دری / تو ز گفت خواب ، بویی کی بری,مادام که در قیل و قال بیداری های کاذب دنیوی به سر می بری چگونه ممکن است که از سخنان مربوط به عالم رویا و اسرار غیب خبردار شوی . [ منظور بیت : تا وقتی که به ظاهر جهان مشغول هستی چگونه ممکن است که به باطن آن راه یابی ؟ ] . امام حسین (ع) در دعای عرفه می فرماید : ” خداوندا توجهم به نمودهای ظاهری جهان ، مرا از دیدارت دور داشته است ”
سیر بیرون است ، قول و فعل ما / سیر باطن هست ، بالای سما,قول و فعل روزمره ما سیر و سلوک ظاهری است و مسلما با این سیر و سلوک به منزل حقیقت نتوان رسید زیرا عرصه سیر و سلوک باطنی و معنوی در ورای آسمانهاست .
حس ، خشکی دید ، کز خشکی بزاد / عیسی جان ، پای بر دریا نهاد,حس ظاهری ، زاده همین عالم ظاهر است ولی عیسای روح ، پای همت بر دریای حقیقت نهاده است . – از آنجا که حواس ظاهری ، جسمانی است گرایش به ظاهر دارد و چون روح مجرد ، گوهری معنوی است رو به سوی دریای معنا دارد . در تعبیرات مولانا خشکی حاکی از عالم ظاهر و دریا حاکی از عالم معناست .
سیر جسم خشک ، بر خشکی فتاد / سیر جان ، پا در دل دریا نهاد,سیر و سلوک جسم که از این عالم صورت و خاک است بر همان خاک و صورت عالم ناسوت واقع شده است در حالیکه سیر و سلوک روح در میانه دریای معناست .
چونکه عمر اندر ره خشکی گذشت / گاه کوه و گاه دریا ، گاه دشت,چون که عمر در راه این عالم صورت و جهان ناسوت ، سپری شد . عمرت گاه در کوه ، گاه در دریا و گاهی در صحرا تباه گشته و هرگز سیر روحانی نخواهد داشت . .
آب حیوان از کجا خواهی تو یافت ؟ / موج دریا را کجا خواهی شکافت ؟,تویی که همه عمرت را در هامون بی برگ و بار عالم صورت سپری می کنی از کجا می توانی به آب حیات طیبه دست یابی و چگونه می توانی امواج دریای معنا را با کشتی همت بشکافی و به ساحل حقیقت برسی . – آب حیوان یا آب حیات اشاره است به آب چشمه ای اسطوره ای که به عقیده قدما در ظلمات و تاریکی نهفته است و هر آن کس که از آن نوشد یا سر و تن در آن شوید . جوانی از سر گیرد و عمر جاودانه یابد . اما در اینجا مراد از ، آب عشق و حقیقت است که هر کس از آن نوشد ” ثبت است بر جریده عالم دوام او ” .
موج خاکی ، وهم و فهم و فکر ماست / موج آبی ، محو و سکرست و فناست,اوهام و اندیشه های جزئی و ظاهری از امواج جهان ظاهر است و حالت محو و سکر و فنای فی الله از امواج جهان معناست . [ محو از اصطلاحات اهل الله است و مراد از آن زدودن اوصاف نفسانی و ازاله صفات بشری و نیل به بی خویشی و یا بیرون آمدن از خود مجازی و غریزی است . از اینرو در تعریف رسمی آن گفته اند : رفع اوصاف عادت و ازالۀ علت . ( شرح مثنوی ولی محمد اکبرآبادی ، دفتر اول ، ص 31 ) بطور کلی خود را از صفات نکوهیده پاک کردن و به صفات پسندیده متصف شدن را محو و اثبات گویند . ( ترجمه رساله قشیریه ، ص 115 ) . اما سُکر به معنی مستی و آن حالتی است که عقل را از تصرف و قوای نفسانی را از انقیاد عقل باز دارد . ( شرح مثنوی شریف ، ج 1 ، ص 244 ) . مراد از سکر عرفانی ، مستی شراب انگوری نیست . ( خلاصه شرح تعرف ، ص 384 ) . فنا عبارت است از عدم شعور سالک به هستی موهوم خود بواسطه استیلای ظهور هستی حقیقی . به عقیده صوفیه ، عارف جز واحد چیزی نبیند ” هر چه جز واحد بینی آن بت است ” . و در یک کلام نهایت سیر الی الله را فناء گویند ” .
تا در این سکری ، از آن سکری تو دور / تا از این مستی ، از آن جامی تو کور,مادام که در مستی های ظاهری و دنیوی هستی از مستی های عارفانه دور خواهی بود و مادام که از باده های انگوری مستی ، جام معنوی را نخواهی دید . – هر یک از احوال نفس حجاب حالت دیگر است بدین معنی که نفس در آن واحد ، مشتغل به دو نوع از احوال خواه ملکی یا ملکوتی نتواند بود . بنابراین مادام که مشغول به ظاهر است به باطن نتواند پرداخت و تا وقتی که مست وهم و فکر باشد . احوال قلبی که نتیجه گسیختگی و انقطاع از حس ظاهری و باطنی است جلوه گر نمی شود . پس سالک در حال مراقبه باید بکلی متوجه دل خود باشد و گوش و چشم ظاهر فرو بندد و حواس را بیکار گذارد تا معانی غیبی بدو روی نماید .
گفت و گوی ظاهر آمد چون غبار / مدتی خاموش خو کن ، هوش دار,گفتگوی ظاهری مانند غبار است و این قیل و قال های ظاهری زنگاری است بر صفحه دل ، پس عقلت را بر نفست چیره ساز و مدتی را در خاموشی سپری کن .
جمله گفتند : ای حکیم رخنه جو / این فریب و این جفا با ما مگو,مریدان جملگی به وزیر گفتند : ای حکیم چاره جو و مشگل گشا ، با ما از راه نعل وارونه زدن و جفاکاری سخن مگو .
چارپا را قدر طاقت بار نه / بر ضعیفان ، قدر قوت کار نه,روی چهارپایان به اندازه توان شان بار گذار و بر افراد ناتوان به اندازه طاقت شان تکلیف کن . – اشاره بیت به آیه 286 سوره بقره است ” خداوند هیچ کس را تکلیف نکند مگر به اندازه وسع او . پروردگارا بیش از طاقت ما بر ما تکلیف منه “
دانه هر مرغ ، اندازه وی است / طعمه هر مرغ ، انجیری کی است ؟,هر مرغ و پرنده ای فقط می تواند از دانه ای تغذیه کند که متناسب با ساختمان طبیعی اش باشد . هر پرنده ای مگر می تواند انجیر بخورد . – هر کس نمی تواند به درک حقایق عرفانی رسد . آنان که هنوز به حد پختگی و قابلیت نرسیده اند نمی توانند در مفاهیم والای عرفانی مستغرق شوند .
طفل را گر نان دهی بر جای شیر / طفل مسکین را از آن نان ، مرده گیر,برای مثال اگر طفل شیرخواره را به جای شیر دادن ، نان بدهی ، آن طفل بیچاره از خوردن نان حتما خواهد مرد . – باید به اطفال سلوک و کودکان راه معرفت به اندازه توانشان غذای معنوی داد در غیر این صورت تباه خواهند شد .
چون که دندانها برآرد ، بعد از آن / هم به خود ، طالب شود آن طفل ، نان,وقتی که طفل شیرخواره دندان درآورد با میل و رغبت نان می خورد . [ وقتی که اطفال سلوک ، قابلیت بیشتری یابند می توانند طعام معنوی بیشتری بخورند ] . “
مرغ پر نارسته چون پران شود / لقمه هر گربه دران شود,مثال دیگر ، پرنده ای که هنوز پر در نیاورده است اگر به پرواز درآید . طعمه هر گربه درنده ای خواهد شد .
چون برآرد پر ، بپرد او به خود / بی تکلف ، بی صفیر نیک و بد,همینکه این پرنده بال و پر درآورد با میل خود و بی هیچ رنج و زحمتی و بی آواز نیک و بدی به پرواز درآید یعنی بدون یاری گرفتن از احدی پرواز می کند . – مولانا در چند بیت اخیر ضمن دو تمثیل کودک شیرخواره و مرغ پرنارسته فرمود : سالک تا وقتی به کمال مطلوب نرسیده باید در ظل عنایت و هدایت پیر کامل قرار گیرد تا از مصاید نفس اماره و مکاید اهریمنان در امان ماند و چون به کمال آمد دیگر به پیر مرشد نیازی نیست .
دیو را نطق تو خامش می کند / گوش ما را گفت تو هش می کند,مریدان به آن وزیر گفتند ای مرشد ، سخن و مصاحبت تو اخگر نفس اماره را خاموش می کند و گفتار پر مغز تو هوش را به گوش ما ارزانی می دارد . [ یعنی با تو سلوک کردن قوه تمیز و تشخیص را به ما القاء می کند ] .
گوش ما هوش است ، چون گویا تویی / خشک ما ، بحر است ، چون دریا تویی,گوش ما در صورتی یکپارچه هوش است که تو به گفتار آیی و این وجود ناسوتی و عنصری ما در صورتی به دریای معنی مبدل می گردد که تو دریا باشی . – این بیت نیز مضمون ابیات پیشین را تاکید می کند و به علاوه این مطلب نیز مستفاد می شود که اصولا هرگونه معاشرت و مجالستی تاثیر گذار است . یعنی وقتی میان دو یا چند کس دیداری می رود هر یک از افراد به نوبه خود دچار نوعی انفعال نفسانی می شوند منتهی کسی که دارای نوعی تفوق معنوی و یا مادی و ظاهری باشد . درجه تاثیر و تصرفش معمولا بیش از سایرین است . گاه اتفاق افتاده است که در یک دیدار ، موجودیت شخص توسط دیگری ربوده می شود . چندانکه خواطر و تفکرات او نیز از کار می افتد و به حد صفر می رسد . بیت اخیر از زبان عیسویان تاثیر روحی عارف کامل را بر دیگران بخوبی نشان داده است . .
با تو ما را خاک ، بهتر از فلک / ای سماک از تو منور تا سمک,ای مرشد ، اگر با تو همراه و مصاحب باشیم ، زمین خاکی برای ما بهتر از سپهر نورانی است . ای کسی که آسمان و زمین یعنی همه عالم از بالا تا پائین به برکت فیض وجود تو روشن گشته است . – مراد از سِماک (به کسر سین) تا سَمَک (به فتح سین) همه عالم از بالا تا پائین است . [ سماک = ستاره ای است بزرگ ، بیرون از صورت فلکی عوّا . برابر بنات النعش ، آن را سماک رامح ( = نیزه دار ) خوانند و رُمحِ او دو ستاره است از صورت فلکیِ چاثی . همان صورتی که بر زانو نشسته است و او را از بهرِ بلندی سِماک خوانند و گروهی او را نگهبان شام نام کنند . و برابر آن به سمت جنوب ، دیگر ستاره ای است بزرگ و روشن که آن را سِماکِ اَغزَل خوانند . ( شرح مثنوی شریف ، ج 1 ، ص 249 ) / سَمک = به معنی ماهی است و اشاره دارد به آن دسته از روایات که گفته اند زمین بر پشتِ ماهی نهاده شده است . ( اخبارالزمان ، ص 22 ) ]
بی تو ما را بر فلک ، تاریکی است / با تو ای ماه ، این فلک باری ، کی است,مریدان به آن وزیر گفتند : بی حضور تو ، روی فلک نیز تاریک و ظلمانی است و ای ماه ، با وجود تو این ماه چه ارزشی دارد . [ یعنی بی وجود تو این سپهر گردون هم به چیزی نیرزد چرا که انسان کامل “مدار هستی” است .
صورت رفعت بود افلاک را / معنی رفعت ، روان پاک را,عالم افلاک صورتا عالم اکبر است و عالم معنا عالم اصغر است اما انسان کامل صورتا عالم اصغر است و معنا عالم اکبر . [ روان پاک دلالت دارد بر انسان کامل که غایت و غرض خلقت است ] .
صورت رفعت ، برای جسم هاست / جسم ها در پیش معنی ، اسم هاست,اجسام و ابدان ظاهرا بزرگی و رفعت دارند اما همین اجسام و ابدان در مقایسه با روح ، اسمی بیش نیستند . – دو بیت اخیر اشعار می دارد که عالم معنا حقیقی است و عالم ماده مجازی ، جسم در مثل لفظ را ماند و روح ، معنی را ماند . همه اعتبار نفس به معنی و حقیقت نفس الامری آن است . همانطور که لفظ منشاء اثر نیست . جسم بدون روح نیز موجد اثری نیست . چنانکه کسی با تلفظ گل ، گل به دست نمی آورد و یا با حلوا حلوا گفتن دهان کسی شیرین نمی شود .
گفت : حجت های خود کوته کنید / پند را در جان و در دل ، ره کنید,وزیر مکار گفت : حجت ها و دلیل های خود را کوتاه کنید و اینقدر احتجاج راه نیندازید و پافشاری بیهوده مکنید بلکه پند مرا از صمیم جان و دل بشنوید .
گر اینم ، متهم نبود امین / گر بگویم آسمان را ، من زمین,اگر مرا امین می نامید نباید امین را متهم کنید و فرضا اگر من آسمان را زمین بنامم باید حرف مرا تصدیق کنید و تابع من شوید .
گر کمالم ، با کمال انکار چیست ؟ / ور نیم ، این زحمت و آزار چیست ؟,اگر من آدم با کمالی هستم پس انکار کردن انسان کامل برای چیست ؟ و اگر اهل کمال نیستم پس این همه زحمت و آزار برای چیست ؟
من نخواهم شد از این خلوت برون / ز آنکه مشغولم به احوال درون,من ( وزیر ) از خلوتگاه خود بیرون نمی آیم زیرا که به احوال درونم مشغولم .
جمله گفتند : ای وزیر ! انکار نیست / گفت ما چون گفتن اغیار نیست,مریدان عیسوی جملگی گفتند : ای وزیر ، ما تو را انکار نمی کنیم . حرف ما همچون حرف بیگانگان نیست .
اشک دیده است از فراق تو ، دوان / آه آه است از میان جان ، روان,ای وزیر از فراق تو اشک از چشممان روان است و مرتبا آه جگرسوز از جانمان بر می آید .
طفل ، با دایه نه استیزد ، ولیک / گرید او ، گر چه نه بد داند نه نیک,برای مثال طفل وقتی گریه می کند قصدش ستیز با دایه اش نیست بلکه او از روی غریزه طبیعی به وسیله گریه مقاصد خود را بازگو میکند . [ مریدان می گویند : تضرع با انکار فرق دارد . تضرع نشان نیاز است اما انکار به معنی نفی فضیلت از غیر است . پس مریدان عیسوی به کمال آن وزیر اعتقاد داشتند ] .
ما چو چنگیم و ، تو زخمه می زنی / زاری ما از ما نی ، تو زاری می کنی,– این بیت و ابیات بعدی مناجات مولانا با حضرت حق است و حاوی نکاتی در زمینه فنای افعالی که یکی از مراتب فنا است که در آن سالک به مرتبه ای از کشف می رسد که هیچ فعلی را به خود نسبت نمی دهد و همه افعال و احوال را از حق تعالی می داند . معنی بیت : ما بندگان همچون چنگ هستیم و تویی که به چنگ زخمه می زنی و ناله ای از آن پدید می آوری . هر ناله ای که از ما بر می خیزد از ما نیست بلکه از زخمه قدرت و مشیت تو است .
ما چو ناییم و نوا در ما ز توست / ما چو کوهیم و صدا در ما ز توست,ما همچون نی هستیم و نوایی که ما داریم همه از تو است و ما همچون کوه هستیم که هر صدائی که در ما طنین می افکند از تو است .
ما چو شطرنجیم اندر برد و مات / برد و مات ما ز توست ای خوش صفات,ما همچون شطرنج هستیم که برد و باختی که روی آن صورت می گیرد از شطرنج بازان است نه از صفحه و مهره های شطرنج . [ شطرنج = معرّبِ شترنگ است به معنی دو رنگ ، و آن صفحه و مهره هایی است که نیمی از آن پُر رنگ و نیمی کم رنگ است و معمولاََ نیمی را سیاه و نیمی را سفید می سازند . و هر یک از بازیگران شانزده مُهره سفید یا سیاه در اختیار می گیرد . نام مهره ها بدین قرار است : شاه ، وزیر (فرزین) ، رُخ (قلعه) ، فیل ، اسب ، بیدق (پیاده یا سرباز) . هدف در این بازی مات کردن شاهِ حریف است . یعنی شاهِ حریف را چنان در محاصرۀ مُهره های خود بگیرند که نتواند به خانه ای بگریزد یا مهره ای به دفاع از آن برآید . این بازی که امروزه در شمارِ ورزش ها قرار گرفته از اختراعاتِ هندیان باستان است . ]
ما که باشیم ای تو ما را جان جان / تا که ما باشیم با تو د رمیان ؟,ای که جان جانی ، ما که هستیم که در برابر تو عرض اندام کنیم و در ایجاد افعال با تو مشارکت داشته باشیم ؟
ما عدم هاییم و هستی های ما / تو وجود مطلقی ، فانی نما,ما از این جهت که وجود حقیقی نداریم عدم به شمار می رویم و حتی هستی ما نیز عدم محسوب شود پس ما نیست هست نمائیم و حال آنکه ای خداوند ، تو وجود مطلقی و هست نیست نما هستی . [ وجود مطلق ، وجود است به نحو شمول و احاطه و بدون اعتبار هر گونه قید و شرطی از ایجاب و سلب و بی ملاحظه تعینات و عدم آنها . ( شرح مثنوی شریف ، ج 1 ، ص 255 ) ( فانی نما = نیست نشان دهنده ) ] – بدین ترتیب حضرت حق ، وجود مطلق است از حیث شمول و بدون اعتبار تعین و تقیدی . در واقع وجودی جز حضرت حق نیست و خلق ، همان حق است در مرتبه ظهور و کثرت . زیرا همه ممکنات ، مراتبی از ظهورات حق تعالی هستند و او در عین تجلیات متعدد ، واحد است به وحدت حقیقی . و این کثرات موهوم در شهود عارفِ واصل ، محو گردد و جز ذات حق که عینِ وحدت است چیزی نمی ماند . چنانکه شیخ محمود شبستری فرماید : وجود اندر کمالِ خویش ساری است / تعیین ها امور اعتباری است .
ما همه شیران ، ولی شیر علم / حمله شان از باد باشد دم به دم,ما جملگی شیریم ولی از آن شیرهایی هستیم که روی پرچم ها نقش می زنند و آن شیرهای منقوش هر لحظه با وزش باد به جهش و اهتزاز در می آید . – مولانا شیر علم و باد را تمثیلی آورده برای بیان ظهور کثرت و خفاء وحدت . ظاهر بینان ، ظواهر و نمودهای حسی طبیعت را می بینند اما موثر حقیقی یعنی حضرت حق را نمی بینند . و همچنین این تمثیل می تواند بیانگر فنای افعالی باشد که توضیح آن در بیت 598 همین دفتر گذشت .
حمله شان پیدا و ، نا پیداست باد / آنکه ناپیداست ، از ما کم مباد,حرکت و جنبش شیران منقوش بر پرچم آشکار اسست و به چشم می آید ولی خود باد دیده نمی شود ، لطف و فیض آن خدایی که ظاهرا به چشم نمی آید از ما کم مباد .
باد ما و بود ما از داد توست / هستی ما جمله از ایجاد توست,نه تنها عوارض و لوازم هستی ما از قبیل فعل و قول و حال و جز آنها از فیض وجود تو پیدا شده بلکه اصل وجود ما نیز از خلاقیت تو پدید آمده است . – باد و بود در اینجا تعبیری است از عوارض و لوازم هستی از قبیل افعال و احوال و حرکات و ممکنات . این بیت نیز موضوع فنای افعالی که پیشتر گفته شد بسط داده است زیرا ماهیت و ممکنات بر حسب واقع عدم محض اند و وجود آنها نموذدی از بود حق است . اما عارف بالله در مرتبه شهود حقیقت هیچ فعلی را به خود نسبت نتواند داد .
لذت هستی نمودی نیست را / عاشق خود کرده بودی نیست را,خداوندا ، توئی که لذت هستی را به عدم های هستی نما عطا فرمودی و توئی که این هستی نماها را عاشق خود کرده ای . – نیست ، اشاره دارد به اینکه هیچ موجودی ، هستی حقیقی و مستقل از خدا ندارد .
لذت انعام خود را وامگیر / نقل و باده و جام خود را وامگیر,پرودگارا ، لذت عطا و احسان ازلی خود را از ما مگیر و آن را از ما بندگان دریغ مدار و عطیه عشق خود را که همچون نقل و شراب و جام می لذیذ و خوشگوار است از ما مگیر .
ور بگیری ، کیت جست و جو کند ؟ / نقش ، با نقاش ، چون نیرو کند ؟,اگر فیوضات ربانی خود را از ما بگیری کیست آنکه بتواند آنرا بدست آورد ؟ بعنوان مثال چگونه ممکن است نقش با نقاش ستیزه کند ؟ زیرا که نقش قدرتی ندارد که بخواهد با نقاش بستیزد و بر خلاف میل او منقوش گردد .
منگر اندر ما ، مکن در ما نظر / اندر اکرام و سخای خود نگر,پروردگارا به کردار ما منگر بلکه به بزرگواری و سخای خود درنگر . – در ادعیه آمده است ” خدایا با من به فضل و احسانت رفتار کن نه به عدلت ” زیرا چنان در بندگی قاصریم که فقط فضل و احسان الهی ما را رستگار کند و لاغیر . امام حسین در دعای عرفه چنین نیایش می کند ” معبودا ، چه بسا طاعتی که به جا آرم و به حضور قلب رسم ولی همینکه به دادگری تو نظر کنم . یکسره همه آن طاعات را ناچیز یابم و حتی وقتی به فضل و احسانت درنگرم باز نتوانم بر طاعات خود اعتماد ورزم .
ما نبودیم و تقاضامان نبود / لطف تو ناگفته ما می شنود,خداوندا ما نبودیم و طبعا تقاضایی هم نداشتیم زیرا تقاضا داشتن فرع بر وجود داشتن است ولی لطف قدیم تو اسرار ناگفته ما را می شنید و از تقاضای ما آگاهی داشت .
نقش باشد پیش نقاش و قلم / عاجز و بسته چو کودک در شکم,نقش در برابر نقاش و قلم نقاشی اسیر و عاجز است درست مانند اسارت و عجز جنین در رحم مادر . [ توضیحات در شرح بیت 617 همین بخش ]
پیش قدرت ، خلق جمله بارگه / عاجزان ، چون پیش سوزن کارگه,جمیع موجودات جهان در برابر قدرت قهاره الهی عاجز و ناتوانند درست مانند نقشی که سوزن نگارگر کارگاه نساجی بر روی پارچه می پردازد ، نقشی که با سوزن نگارگر بر پارچه پدید می آید هیچ اختیاری از خود ندارد .
گاه نقشش ، دیو و گه ، آدم کند / گاه نقشش ، شادی و گه غم کند,آن نقاش حقیقی در کارگاه هستی گاه نقش آدم پدید می آورد و گاه نقش شیطان و گاه نقش شادی بر لوح ضمیر آدمی رسم می کند و گاه نقش اندوه را بر آن رقم می زند .
دست، نی تا دست جنباند به دفع / نطق ، نی تا دم زند از ضر و نفع,آن نقشی راکه خداوند به صورت موجودات رقم می زند هیچ کس نمی تواند جلوی آنرا بگیرد و هیچ زبانی هم نمی تواند در برابر قدرت خق تعالی از سود و زیان خود سخنی به میان آورد . خلاصه کلام هیچ موجودی نمی تواند در برابر قدرت حق عرض اندام کند و شان و مقامی مستقل از او به چنگ آرد . – مصراع دوم از آیه 49 سوره یونس اقتباس شده است . [ بگو ای پیامبر : من مالک هیچگونه زیان و سودی نیستم جز آنچه خدا خواهد .
تو ز قرآن باز خوان تفسیر بیت / گفت ایزد : ما رمیت و اذ رمیت,تو برای آنکه تفسیر ابیات اخیر را خوب دریابی باید به آیات قرآن نظر کنی بخصوص آیه 17 سوره انفال که می فرماید : ای پیامبر تو تیر ( به سوی دشمن ) نپراندی آنگاه که پراندی ، بلکه این خداوند بود که به سوی آنان تیر پرانید . – بطور کلی مسئله جبر و اختیار از مسائل مهم فلسفی و کلامی است . و مولانا این مسئله را به کرات در مثنوی خصوصا دفتر اول و پنجم مطرح کرده است و ظاهرا چنین می نماید که گاه جبر را ترجیح داده و گاه اختیار را برگزیده است . لیکن در مجموع نظر مولانا این است . ” انسان در عین آنکه مقهور مشیت الهی است هیچگاه در تکالیف و وظایف خود مجبور نیست و بهانه های جبریانه در این باب پذیرفته نیست . او نه بر راه اشاعره رفته که قائل به جبر مطلق اند و نه بر راه آن دو دسته از معتزله که قائل به اختیار مطلق بشر هستند . اما دلائل مولانا در اثبات اختیار و ابطال جبر به اختصار ذکر می شود . [1 – دلائل فطری و وجدانی که هر کس احساس می کند که در انجام اعمالش مختار است – 2- تردید و دو دلی انسان در کارها ، گاه می گوید این کار را بکنم بهتر است و گاه بر عکس آن . این تردید خود نشان اختیار است -3- امر و نهی و وعده و وعید کتب آسمانی ، اگر بشر در اعمالش مجبور باشد پس چرا خداوند او را به اعمال نیک فرا می خواند و از اعمال بد بر حذر می دارد -4- حالت پشیمانی و خجالت که بعد از عملی زشت بر آدمی عارض می گردد نیز دلیل بر اختیاری بودن اعمال اوست -5- خشمگین شدن و کینه به دل گرفتن نیز دلیل دیگری است بر مختار بودن انسان . – حال باید دید که چرا سخن مولانا در بیان جبر و اختیار ظاهرا متاناقض است ؟ یعنی گاهی چنان حرف می زند که گویی جبری مطلق است و گاه نیز به گونه ای سخن می گوید که اختیار را وضوحا در بشر اثبات می کند . آنجا که با لحن جبریانه سخن می گوید وقتی است که محو قدرت و مشیت الهی است و اسم شریف جبار را با تمام وجود حس کرده است . در این مرتبه سالک به حقیقت “موثری جز خدا وجود ندارد” می رسد و این وقتی است که او از منظر بالا به پایین می نگرد . یعنی از مرتبه قدرت قهاره و مشیت جامعه الهی به عالم پایین درمی نگرد و آنجا که به اختیار بشر تصریح می کند وقتی است که از جذبه اسم جبار به در آمده و به مرتبه صحو و باخویشی رسیده است و نگاهش از پایین به بالا است . بطور کلی سخن مولانا در باره جبر و اختیار متاثر از قرآن کریم است .
گر بپرانیم تیر ، آن نی ز ماست / ما کمان و تیراندازش خداست,برای مثال اگر ما تیرهای اعمال و احوالمان را از قوس وجودمان بپرانیم ، در حقیقت ، پرانیدن تیر از ما نیست زیرا ما در دست تصرف حق تعالی مانند کمانیم و تیرانداز این کمان خداوند است و انسان آلتی است در دست حق .
این نه جبر ، این معنی جباری است / ذکر جباری ، برای زاری است,این اسرار و حقایقی که به تو گفتم معنی جبر ندارد ، بلکه خواستم مقام جباریت خداوند را برای تو بازگو کنم و یادآوری مقام جباریت خداوند برای این است که زاری کنیم و او را همیشه فاعل مختار بدانیم . – اینکه در ابیات پیشین گفتم که بندگان مصنوع دست خداوند هستند و در خلقت خود هیچ اختیاری نداشته اند بدین معنی نیست که همچون جبریان ، انسان را در اعمالش مجبور و تکلیف را از او ساقط بدانیم و به تساوی نکوکار و بدکار قائل شویم بلکه مطلبی که پیشتر گفتم بدین خاطر بود که ما بندگان به عجز خود واقف شویم و ره خودبینی و غرور نپوییم و بر مردمان بدکار زبان به طعن و نکوهش نگشاییم و خود را نستاییم بلکه بدانان به دیده شفقت و مهربانی درنگریم چنانکه به بیماران می نگریم .
زاری ما شد ، دلیل اضطرار / خجلت ما شد ،دلیل اختیار,تضرع و زاری ما نشان دهنده اضطرار ماست پس باید به قدرتی لایزال پناه ببریم تا پناهگاه و دافع عجز و اضطرار  ما باشد ، هم چنین شرمساری ما نیز دلیل بر این است که در افعال خود صاحب اختیاریم زیرا شرمساری و ندامت بر فعل غیر ، معنی ندارد و کسی که اجبارا عملی را انجام می دهد ندامت بر او عارض نمی شود
گر نبودی اختیار ، این شرم چیست ؟ / وین دریغ و خجلت و آزرم چیست ؟,اگر تو برای انجام عمل زشت اختیار نداشته باشی پس برای چه از آن شرمگین می شوی ؟ و اصلا این همه شرمساری و افسوس برای چیست ؟
زجر استادان و شاگردان چراست ؟ / خاطر از تدبیرها گردان چراست ؟,همچنین چرا معلمان ، شاگردان مقصر خود را تنبیه می کنند ؟ زیرا اگر شاگردی دچار تقصیر شود معلم می داند که این تقصیر بطور جبری و فطری از او سرنزده و ناشی از اختیار اوست پس به تنبیه و سرزنش او می پردازد . گذشنه از این اصلا چرا ذهن آدمی از اندیشه ای به اندیشه دیگر منتقل می شود . [ هر انسانی قبل از انجام هر کاری در باره سود و زیان احتمالی آن می اندیشد و آنرا در حد فهم و شعور خود ارزیابی می کند و سپس بدان اقدام می کند . پس این هم دلیلی دیگر بر مختار بودن آدمی است .
ور تو گویی غافل است از جبر ، او / ماه حق ، پنهان شد اندر ابر او,حالا اگر تو که طرفدار جبر هستی ، بگوئی آنکسی که بر فعل بد خود تضرع و زاری می کند بدین سبب است که از جبری بودن امور غافل است و خیال می کند که اختیار دارد و ماه جباریت خداوند در پندار ابرگونه او پنهان شده است . – آنکه خود را مختار می داند خیال می کند که اختیار دارد زیرا همه افعال و اعمال انسان مستند به مشیت الهی است ولی چون آن اعمال از طریق ما انسانها صادر می گردد گمان می کنیم که ماییم خالق اعمال خود ، بدین ترتیب جباریت خداوند در توهم اختیار داشتن انسان مستور می گردد و او در خود احساس اختیار می کند در حالیکه نمی داند همه اعمالش جبری و مقدر است درست مانند ماه منیر که در ابر تیره پنهان شود . [ ماه در اینجا کنایه از جباریت خدا و ابر کنایه از توهم اختیار داشتن انسان است .
هست این را خوش جواب ، ار بشنوی / بگذری از کفر و در دین بگروی,این اعتراض جبریان پاسخی دلنشین دارد که اگر بدان حقیقتا گوش دهی از کفر و حقیقت ستیزی دست برمی داری و حقیقت دین را تصدیق می کنی .
حسرت و زاری ، گه بیماری است / وقت بیماری ، همه بیداری است,ای معترض ، این حسرت و زاری که به هنگام بیماری از انسان برمی خیزد حاکی از آن است که او از خواب غفلت بیدار شده است . [ مولانا می گوید : زاری از شهود عجز می خیزد و تا کسی قدرت و توانایی شدیدتری را حس نکند بدان منبع قدرت متوسل نمی گردد . نیکلسون بیماری را در این بیت شامل بیماری جسم و روح دانسته است ] .
آن زمان که می شوی بیمار ، تو / می کنی از جرم ، استغفار تو,مثلا وقتی که تو دچار بیماری می شوی از گناهان گذشته ات طلب مغفرت می کنی .
می نماید بر تو زشتی گنه / می کنی نیت که باز آیم به ره,وقتی که بیمار هستی ، زشتی گناهان در نظرت مجسم می شود . از اینرو تصمیم می گیری که دیگر راه کژ نپوئی .
عهد و پیمان می کنی که بعد از این / جز که طاعت نبودم کار گزین,و از آن پس با خود عهد و پیمان می بندی که از این پس در راه طاعت حضرت حق گام بر خواهم داشت .
پس یقین گشت این که بیماری ، تو را / می ببخشد هوش و بیداری ، تو را,پس با این مقدمات آدمی یقین می کند که این بیماری به تو هوشیاری و بیداری می دهد .
پس بدان این اصل را ای اصل جو / هر که را درد است او بردست بو,پس ای کسی که جویای گوهر حقایق هستی بدان که هر کس صاحب درد باشد بوئی از معرفت و حقیقت برده است . – درد و بی قراری در طلب چیزی ، کلید باب وصال است . درد باطنی انگیزه ای است قوی در کشف حقایق . هر کس که بیمار دل و عشق باشد . او بیدارتر است یعنی از اسرار الهی و جبر حقیقی بوئی برده است .
هر که او بیدارتر ، پر دردتر / هر که او آگاه تر ، رخ زردتر,هر کس بیدارتر باشد دردش بیشتر است و هر کس آگاهتر باشد اندوهش بیشتر . [ هر چه آدمی از حقیقت بیشتر آگاه باشد دردمندتر است زیرا خلاها و نقیصه های بشری را بیشتر می بیند .
گر ز جبرش آگهی ، زاریت کو ؟ / بینش زنجیر جباریت کو ؟,اگر تو واقعا از قدرت و تسلط بی چون خداوندی آگاهی پس چرا زاری و خاکساری اظهار نمی کنی و در دام غرور و سرمستی به سر می بری . – مولانا در رد بهانه های جبریانه می گوید : اگر واقعا به جباریت خدا یقین داری چرا از او استدعا نمی کنی که تو را از انحطاط اخلاقی برهاند ؟ چرا تکبر و نخوت پیشه کرده ای ؟ آدم اسیر و دربند که این همه تفاخر نمی کند پس معلوم می شود که با عقیده جبر ، سرپوشی بر احطاط اخلاقی خود نهاده ای .
بسته در زنجیر ، چون شادی کند ؟ / کی اسیر حبس ، آزادی کند ؟,مثلا کسی که به زنجیر کشیده شده باشد چگونه شادی سر دهد و کسی که به زندان حبس افتاده کی می تواند احساس آزادی کند ؟
ور تو می بینی که پایت بسته اند / بر تو سرهنگان شه بنشسته اند ,مثلا اگر تو می بینی که دست و پایت را بسته اند و ماموران شاه بر تو مسلط شده اند .
پس تو سرهنگی مکن با عاجزان / زآنکه نبود طبع و خوی عاجز ، آن,در ادامه بیت قبل ، پس تو بر مردم ناتوان چیرگی مجو زیرا که طبع و سرشت ناتوانان این نیست که بر دیگران سلطه جوئی کنند . [ عارف حقیقی ، طریق تواضع و خاکساری پیشه خود می کند . نه تنها تکبر نمی ورزد یلکه فروتنی های سالوس گرانه نیز نمی کند ] .
چون تو جبر او نمی بینی ، مگو / ور همی بینی ، نشان دید کو ؟,تو اگر در باطن خود جباریت خداوند را نمی بینی بیهوده از آن دم مزن و اگر مقام جباریت خدا را می بینی علامت و نشان آن کو و کجاست ؟
در هر آن کاری که میل استت بدان / قدرت خود را همی بینی عیان ,هر کاری که مطابق با امیال و شهوات توست و آرزو داری بدان برسی ، در این کارها احساس قدرت و اختیار می کنی و فخر می فروشی که این منم که به چنین توفیقی رسیده ام .
در هر آن کاری که میلت نیست و خواست / اندر آن جبری شدن ، کین از خداست,ولی نسبت به هر کاری که بدان تمایل نداری ، در آن کار خود را جبری نشان می دهی و می گوئی : این کار خداست و آن را به خدا نسبت می دهی . – دو بیت اخیر ، اعتراض دیگری است بر جبریان که فعلشان متناقض است . برای آنکه هر کاری که مطابق میل و شهوت نفسانی آنان باشد دو اسبه بدان می تازند و ده مرده برای حصول آن می کوشند و خویبش را دارای قدرت موثر و مختار مطلق می بینند ولی کاری که مخالف میلشان باشد به خدا باز می گذارند و پای قضا و تقدیر الهی را به میان می کشند و خود را مجبور و معذور وانمود می کنند و این یکی دیگر از نفاق بشر است . آن نفاق که با همه کس حتی با خدا هم بکار می برد . در صورتیکه اگر انسان قادر بر فعل نباشد در هیچ موردی نباید کوشش کند و همه جا باید به تاثیر قدرت الهی و جریان قضا نظر افکند .
انبیا در کار دنیا جبری اند / کافران در کار عقبی جبری اند,پیامبران در کارهای مربوط به دنیا جبری هستند یعنی از روی هوای نفس به دنیا رغبتی نشان نمی دهند بلکه از سر ضرورت و مصلحت و اجبار به کارهای دنیوی روی آرند زیرا آنان مامورند که با مردم حشر و نشر کنند ولی کافران در امور مربوط به آخرت جبری هستند یعنی بدان تمایلی نشان نمی دهند مگر از روی اجبار . [ جبری که در این ابیات مورد نقد قرار گرفته ، جبر اخلاقی است نه جبر کلامی و فلسفی ] .
انبیا را کار عقبی ، اختیار / جاهلان را کار دنیا اختیار,پیامبران کارهای مربوط به آخرت را انتخاب می کنند ولی نادانان در پی کارهای دنیوی و مادی می روند و برای بدست آوردنش حرص می زنند .
زآنکه هر مرغی به سوی جنس خویش / می پرد او در پس و جان ، پیش پیش,زیرا هر پرنده ای به سوی جنس خود می پرد و روح پیشاپیش جسم می پرد و جسم به دنبال او ، یعنی در افعال و حرکات و سکنات تابع روح است . [ هر کس به سوی جان و جوهر و اصل خویش می رود . همچنانکه هر پرنده با همجنس خود پرواز می کند ] .
کافران چون جنس سجین آمدند / سجن دنیا را خوش آیین آمدند,کافران چون همجنس و همسنخ دوزخ هستند زندان (سجن) دنیا را با روی خوش و رضایت تام و تمام اختیار کرده اند . ( سَجین = کلمه ای است که ریشۀ فارسی دارد و در قرآن کریم نیز آمده است به معنی ثابت ، دائم و سخت و نیز چاهی است در دوزخ / خوش آیین آمدن = چیزی را با روی خوش و رضایت کامل پذیرفتن ) [ عرفا و صوفیه سجین را جنبه سفلی و پست نفس انسان دانند که اعمال زشت در آن مصور و مجسم گردد . در آیه 7 سوره مطففین آمده است “همانا نامه اعمال تبهکاران در فروترین مرتبه دوزخ قرار دارد” . سجن دنیا به معنی “زندان دنیا” که مقتبس است از حدیث “دنیا زندان مومن است” ( احادیث مثنوی ، ص 11 ) ]
انبیا چون جنس علیین بدند / سوی علیین جان و دل شدند,اما پیامبران چون از جنس ملکوت اعلی آفریده شده اند ، مرغ جان و دلشان به سوی ملکوت اعلی پر گشوده است . [ علیین به معنی آسمان هفتم ، بهشت . آنجا که نامه عمل فرشتگان است . ملکوت اعلی یا جنبه علوی نفس انسان که اعمال نیک در آن مصور گردد . در آیه 18سوره مطففین آمده است “همانا نامه نیکان در بالاترین مرتبه بهشت قرار دارد” .
این سخن پایان ندارد ، لیک ما / باز گوییم آن تمامی قصه را,اسرار و حقایقی که ما به گفتار در آوردیم پایان یافتنی نیست اما اینک در صدد آن هستیم که همه آن قصه را به پایان رسانیم .
آن وزیر از اندرون آواز داد / کای مریدان از من این معلم باد,وزیر مکار از درون خلوتگاه خود بانگ زد که ای مریدان می خواهم این مطلب را به شما تفهیم کنم .
که مرا عیسی چنین پیغام کرد / کز همه یاران و خویشان باش فرد,عیسی (ع) به من این چنین پیغام داده که باید از همه یاران و خویشان و کسانت جدا باشی .
روی ، در دیوار کن ، تنها نشین / وز وجود خویش هم خلوت گزین,روی به دیوار کن و تنها بنشین و حتی از خویشتن خود نیز خلوت کن . یعنی خلوت نشینی را شدیدا مراعات کن .
بعد از این دستوری گفتار نیست / بعد از این با گفت و گویم کار نیست,زین پس اجازه ندارم که وعظ و گفتاری برای کسی داشته باشم و بعد از این دیگر هیچ حرف و سخنی نخواهم داشت زیرا مامور به سکوت شده ام .
الوداع ای دوستان ، من مرده ام / رخت بر چارم فلک بر برده ام,خداحافظ ای دوستان ، من مرده ام یعنی از خویشتن رهیده ام و رخت سفر بربسته ام و به سوی آسمان چهارم کوچیده ام . [ بر طبق روایت عیسی (ع) را به آسمان چهارم برده اند ] .
تا به زیر چرخ ناری چون حطب / من نسوزم در عنا و در عطب,تا در این دنیای دون مانند هیزم در رنج و درد نسوزم زیرا که رنج و درد اهل دنیا به قدر ابتلای ایشان به دنیاست پس با رفتنم از دنیا از رنج رها می شوم . – چرخ ناری به معنی عصر آتش که به قول قدما از “خاک و باد و آب و آتش” بالاتر است ، حطب به معنی هیزم ، عنا به معنی رنج و مشقت ، عطب به معنی هلاکت و تباهی .
پهلوی عیسی نشینم بعد از این / بر فراز آسمان چارمین,زین پس بر بالای آسمان چهارم در کنار حضرت عیسی (ع) خواهم نشست . [ نیکلسون گوید : در اشعار فارسی و ترکی ، اشارات به آسمان چهارم ( فلک خورشید) به معنای منزلگاه عیسی (ع) پس از عروج او به آسمان ، زیاد است در حالیکه به گفته ابن عربی (در فتوحات مکیه) عیسی (ع) در آسمان دوم مقام دارد . به هر حال در این باب ، روایات مختلف است ] .
وآنگهانی ، آن امیران را بخواند / یک به یک تنها به هر یک حرف راند,سپس آن وزیر مکار هر یک از پیشوایان مذهبی عیسویان را نزد خود فراخواند و در نهانی به هر یک از آنان وصیت کرد و گفت توئی جانشین من .
گفت هر یک را به دین عیسوی / نایب حق و خلیفه من تویی,وزیر به هر یک از پیشوایان دوازده گانه عیسوی گفت : در دین عیسی تویی نایب بر حق و جانشین حقیقی من .
وآن امیران دگر ، اتباع تو / کرد عیسی جمله را اشباع تو,وزیر به هر یک از آنان گفت : پیشوایان دیگر پیرو تو هستند و عیسی (ع) همه عیسویان شیعه و پیرو تو کرده است .
هر امیری کو کشد کردن ، بگیر / یا بکش یا خود همی دارش اسیر,هر یک از پیشوایان که در برابر فرمانت سرکشی کرد او را بگیر و بکش و یا اسیرش کن .
لیک تا من زنده ام ، این وامگو / تا نمیرم ، این ریاست را مجو,لیکن تا وقتی که من زنده هستم این راز را به کسی مگو و تا من نمرده ام طالب رسیدن به این ریاست و پیشوائی مباش .
تا نمیرم من ، تو این پیدا مکن / دعوی شاهی و استیلا مکن,و تا نمرده ام تو این موضوع را آشکار و بر ملا مکن و مدعی ریاست و چیرگی مشو .
اینک این طومار و احکام مسیح / یک به یک برخوان تو بر امت ، فصیح,آنچه در این طومار نوشته شده همه احکام عیسی (ع) است . بگیر و آن را بر یکایک امت عیسی (ع) بطور شمرده و گویا بخوان تا همه متوجه شوند .
هر امیری را چنین گفت او جدا / نیست نایب ، جز تو در دین خدا,آن وزیر پر تزویر به هر یک از پیشوایان عیسوی جداگانه گفت : در دین خدا یعنی دین عیسی (ع) غیر از تو جانشین و خلیفه ای نیست .
هر یکی را کرد او یک یک عزیز / هر چه آنرا گفت ، این را گفت نیز,آن وزیر مکار به ظاهر هر یک از امیران را گرامی داشت و هر چه را به آن یکی گفته بود همان را به دیگری هم گفت .
هر یکی را او یکی طومار داد / هر یکی ضد دگر بود ، المراد,آن وزیر به یکایک آن دوازده امیر طوماری داد که مضمون و مقصود آن طومارها ضد یکدیگر بود . خلاصه .
جملگی طومارها بد مختلف / همچو شکل حرف ها ، یا تا الف,همه آن طومارها از حیث مضمون با هم اختلاف داشت مانند اختلاف شکلی که میان حروف الفبا از < الف > تا < یا > وجود دارد .
حکم این طومار ، ضد حکم آن / پیش از این کردیم این ضد را بیان,حکم این طومار با حکم ان طومار کاملا مغایر بود که ما این مطلب را پیش از این بیان کردیم . [ رجوع شود به بخش ” تخلیط وزیر در احکام انجیل ” ابیات 463 به بعد ] .
بعد از آن چل روز دیگر در ببست / خویش کشت و از وجود خود برست,پس از آن ، وزیر چهل روز دیگر در خلوتگاهش تنها سر کرد و آنگاه خود را کشت و از وجود خویش رهید .
چونکه خلق از مرگ او آگاه شد / بر سر گورش ، قیامتگاه شد,وقتی مردم از مرگ وزیر با خبر شدند بر سر قبرش از فرط گریه و زاری ، هنگامه عجیبی بر پا شد .
خلق ، چندان جمع شد بر گور او / مو کنان ، جامه دران، در شور او,مردم بر سر مزار وزیر به قدری جمع شدند و در شور و غوغای مرگش موهای خود را کندند و لباسهای خود را از هم دریدند .
کان عدد را هم خدا داند شمرد / از عرب ، وز ترک ، وز رومی و کرد,که شمارش تعداد آنان را تنها خداوند داند و بس ، خلاصه از تازیان و ترکان و کرد به قدری جمع شدند که به شمار در نمی آمدند .
خاک او کردند بر سرهای خویش / درد او دیدند درمان جای خویش ,خاک قبر آن وزیر را بر سرهای خود افشاندند و درد فراق او چنان بر جانشان افتاد که درد خود را فراموش کردند و گوئی که دیگر دردی ندارند . [ درمان جای به معنی مکانی برای یافتن درمان . اندوه شدید خود درمان خود است  و اشک ، تسلی بخش درد است ] .
آن خلایق بر سر گورش مهی / کرده خون را از دو چشم خود رهی,مردمی که بر سر مزار وزیر گرد آمده بودند مدت یک ماه تمام از دو دیده خود خون گریستند .
بعد ماهی گفت خلق : ای مهتران / از امیران کیست بر جایش نشان ؟,پس از گذشت یک ماه مردم گفتند : ای بزرگان از میان شما چه کسی جانشین آن وزیر است ؟
تا به جای او شناسیمش امام / دست و دامن را به دست او دهیم,تا او را به جای آن وزیر پیشوای خود سازیم و دست بیعت و ارادت بدو دهیم و سراپا تسلیم امر او شویم . [ مطابق رسوم صوفیه : پس از وفات شیخ نسبت به جانشین او تجدید بیعت می کنند . این عمل را صوفیان ، بیعت وَلَویّه نامند . ] – مولانا و بسیاری از شاعران پارسی گوی طبق قاعده اِماله کلمه ای را به صورت اصلی می نویسند و آن را با کلمه ای دیگر قافیه می کنند مثلا در اینجا کلمه “امام” به صورت اصلی اش نوشته شده و با کلمه “دهیم” قافیه شده است . واضح است که “امام” را باید در اینجا “امیم” خواند . اِماله به معنی میل دادن ، خم کردن و برگرداندن است . این اولین مورد در ابیات مثنوی است که طبق قاعده اِماله قافیه سازی شده است .
چون که شد خورشید و ، ما را کرد وداع / چاره نبود بر مقام او چراغ,حالی که خورشید علم و معرفت از دست رفته است چاره ای جز این نیست که به جای آن چراغی قرار دهیم . [ این تشبیه حاکی از این است که سلوک بدون راهبر و مرشد مقدور نیست و این مطلبی است که تقریبا مورد اتفاق جمیع طرایق و سلاسل است ] .
چون که شد از پیش دیده وصل یار / نایبی باید از او مان یادگار,اکنون که از دیدار یار محروم گشته ایم باید جانشینی پیدا کنیم که یادگار او باشد .
چون که گل بگذشت و گلشن شد خراب / بوی گل را از که یابیم ؟ از گلاب,مثلا وقتی که فصل گل سپری شود و گلزار هم ویران گردد ، بوی گل را باید از چه کسی بجوئیم ؟ مسلما از گلاب زیرا گلاب جانشین گل و گلشن است . [ همینطور پس از انبیا و اولیا باید روایح معنوی علم و معرفت آنان را از جانشینان او استشمام کرد ] .
چون خدا اندر نیاید در عیان / نایب حق اند این پیغمبران,چون خدا به چشم و مشاهده در نمی آید یعنی محسوس و ملموس نیست ، انبیا نایب او هستند در میان مردم ، و حق تعالی بوسیله انبیا ، علوم و اسرار خود را به مردم می رساند . [ از آنجا که انبیا و اولیا ، آینه صفات الهی هستند از این رو مردم آنان را سرمشق خود می کنند و به وسیله آنان به سوی کمال حرکت می کنند ] .
نه ، غلط گفتم که نایب با منوب / گر دو پنداری ، قبیح آید ، نه خوب,نه ، اینکه گفتم انبیا و اولیا نایب حضرت حق اند حرف درستی نبود ، چون در آن صورت ائنانیت و دویی پیش می آید در حالی که آنان بطور کامل در حقیقت الهی فانی شده اند و همه آثار و رسوم بشری خود را در حق محو کرده اند و بنابراین اگر نایب (انبیا و اولیا) را از منوب (خداوند) جدا کنی کار زشتی انجام داده ای نه کاری خوب . – در آیه 80 سوره نسا آمده است « هر که از پیامبر اطاعت کند از خداوند اطاعت کرده است » ای بیت و ابیات بعدی در بیان اتحاد ظاهر و مظهر و وحدت نوری حق و خلق است .
نه ، دو باشد تا توی صورت پرست / پیش او یک گشت ، کز صورت برست,نه ، مادام که تو صورت پرست و ظاهرگرا هستی نایب با منوب عنه در نظرت دو گانه جلوه کنند و تو آن دو را از هم جدا خواهی دید . ولی کسی که از عالم صورت و ظاهر رهیده و به عالم معنی پیوسته ، نایب و منوب عنه را یکی می بیند . [ پس جدایی حق از انسان کامل ، اعتباری است نه حقیقی ] .
چون به صورت بنگری ، چشم تو دو ست / تو به نورش درنگر کز چشم رست,برای مثال اگر تو به چهره ات نگاه کنی خواهی دید که دو چشم داری ولی تو به نور چشمت که از آن پدید آمده نگاه کن . – دو چشم از هم جدا نیستند زیرا یک کار را انجام می دهند و آن دیدن اشیاء است . همینطور میان انبیا و اولیا وحدت تام و تمامی حاکم است . آنها هر چند کالبدها و اسامی متعددی دارند ولی جمیع آنان یک کار را انجام می دهند و آن انعکاس نور حقیقت است اما ظاهر پرستان آنان را از هم جدا می کنند و جنگ هفتاد و دو ملت بر پا می دارند .
نور هر دو چشم ، نتوان فرق کرد / چون که در نورش نظر انداخت مرد,اگر آدمی به نور چشم ها دقت کند آن دو را یکی می بیند و نمی تواند میان آن دو تفاوتی قائل شود . [ دوبینی زائیده توجه به صورت های خارجی و نمودهای حسی و غفلت از عالم معناست ] .
ده چراغ ار حاضر آید در مکان / هر یکی باشد به صورت ، غیر آن,مثلا اگر ده چراغ در یک مکان باشد و ظاهر آن چراغها با هم متفاوت باشد .
فرق نتوان کرد نور هر یکی / چون به نورش روی آری ، بی شکی,در ادامه بیت قبل ، اگر به نور آن چراغها نظر کنی بی گمان نمی توانی آنها را از هم جدا کنی . – پس انبیا و اولیا به هر دینی که تعلق داشته باشند چون حامل نور حقیقت اند هیچ فرقی میان آنان نیست . اما جاهلان متعصب آن موجودات مبارک را از هم جدا می کنند و نزاع ویرانگر به راه می اندازند .
گر تو صد سیب و ، صد آبی بشمری / صد نماند ، یک شود گر بفشری,مثال دیگر ، اگر تو صد سیب و صد به (آبی) بشماری مسلما متعدد جلوه کنند ولی اگر همه آنها را بفشاری و آب آنها را بگیری خواهی دید که تعدد آنها از بین می رود و یکی می شوند .
در معانی ، قسمت و اعداد نیست / در معانی تجزیه و افراد نیست,در امور معنوی اصولا تقسیم و تجزیه و فرد و زوج وجود ندارد و این مقولات ، مختص عالم محسوسات است .
اتحاد یار ، با یاران خوش است / پای معنی گیر ، صورت سرکش است,وحدت میان دوستان خوشی آور است و اصحاب صفا و یاران وفا از هم جدا نیستند . به معنا توجه داشته باش که صورت ، تفرقه انگیز است . [ سالک راه حق باید ابراهیم وار بت صورت را بشکند زیرا صورت پرستی منشا همه نزاع ها و ستیزه های ویرانگر است و جمیع تعصبات کور و بنیان کن از صورت و صورت پرستی ریشه می گیرد ] .
صورت سرکش ، گدازان کن به رنج / تا ببینی زیر او وحدت ، چو گنج,صورت معنا ستیز را باید با آتش ریاضت ذوب کنی و همینکه چند گانگی را محو کردی در زیر ویرانی های آن ، گنجی بیابی به نام وحدت . [ اهل سلوک راه رهایی از صورت پرستی و تعصبات قشری را مبارزه با امیال و آرزوهای بی اساس دانسته اند ] .
ور تو نگدازی ، عنایت های او / خود گدازد ، ای دلم مولای او,اگر تو ای صورت پرست ، صورتهای حق ستیز را ذوب نکنی ، عنایات خداوند آنها را ذوب خواهد کرد . ای خداوندی که دلم بنده و غلام توست . – وصول به قرب الهی به دو وجه انجام شود یکی کسبی و دیگری وهبی . وصال کسبی آن است که سالک با ادای فریضه ها و نوافل از عالم صورت رها شود و وصال وهبی آن است که سالک با طاعات و ریاضات نتواند به وصال حق رسد . در این هنگام جذبه و عنایتی از بارگاه الهی در رسد و او را از قید صورت برهاند .
او نماید هم به دلها خویش را / او بدوزد خرقه درویش را,آن خدا از روی لطف و حب ازلی خود ، هم خود را به دلهای روشن نشان می دهد و هم خرقه درویش را می دوزد . [ خرقه در اینجا کنایه از قلب است و دوختن کنایه از این است که جدایی و فراق قلب درویشان و محبان خود را به وصال مبدل می فرماید ] . – خرقه = به معنی شکافتن و دریدن است و چون جامه ای که اهل تصوف باید بپوشند کهنه و مندرس است اصطلاحا به این جامه خرقه می گویند . و این رمزی است از پاره کردن رشته های تعلقات نفسانی و شهوات دنیایی . صوفیان برای پوشیدن خرقه فایدت هایی بر شمرده اند که از آن جمله است . اول آنکه هر گاه صاحب خرقه به پارگی و کهنگی آن درنگرد از غرور و گردن فرازی و خودبینی بدر آید و خاکسار و منکسر شود و چون به مقامی رسید که نو و کهنه در نظرش یکسان آمد . از تظاهر و ریا و خودنمایی و زهد فروشی بپرهیزد و جامه نو و فاخر را رو بپوشد و پشمینه زِبر و خشن را در زیر . چنانکه معروف است امام صادق (ع) این کار را انجام می دادند و وقتی سبب آن را پرسیدند فرمود : این پشمینه و پلاس را برای مخالفت با نفس می پوشم و این نرم جامه را برای انظار مردمان . دوم آنکه وقتی مرید خود را به ظاهر خرقه می آراید . مهیا می شود که باطنا نیز خود را تحت تعلیم و تصرف پیر قرار دهد . خرقه بر دو نوع است . یکی خرقه ارادت و دیگری خرقه تبرّک . « خرقه ارادت آن است که چون شیخ به نفوذ نور بصیرت و حُسن فراست در باطن احوال مرید نگرد و در او صدق ارادت در طلب حق مشاهدت نماید . وی را خرقه پوشاند . و اما خرقه تبرّک آن است که کسی بر سبیل حسن الظن و نیت تبرک به خرقه مشایخ ، آنرا طلب دارد . اهل تصوف خرقه را به رنگ های مختلف پوشند و هر رنگی به حالتی اشارت دارد مثلا رنگ سفید که رنگ روز است نشانِ این است که پوشنده آن ، دلی روشن و عاری از غبار حقد و زنگار حسد و … دارد . رنگ سبز نشانِ سبزه و آب و خرمی است و نشانی از عالی همتان و زنده دلان است و رنگ سیاه که رنگ شب است نشانِ حالت کتمان اسرار و راز داری است همانگونه که در سیاهی شب اشیاء پوشیده می شوند و از تیر نگاهها مستور . صاحب این خرقه نیز اسرار طریقی خود را باید مخفی دارد و رنگ کبود که رنگ آسمان است نشانِ این است صاحب این خرقه همواره در حال تعالی و ترقی است و روی به آسمان دارد . و میل به همسرس با فرشتگان و کرّوبیان . ( فتوّت نامۀ سلطانی ، ص 167 و 168 )
منبسط بودیم و یک جوهر همه / بی سر و بی پا بدیم آن سر همه,ما قبل از اینکه به این جهان صورت و کثرت پا بگذاریم در حالت انبساط و بی تعیینی بودیم و یک گوهر واحد بیشتر نداشتیم . [ منبسط به معنی گسترده و گشاده ، بدون قید و تعیین ] .
یک گهر بودیم همچون آفتاب / بی گره بودیم و صافی همچو آب,ما مانند آفتاب ، یک گوهر بودیم و مانند آب زلال ، پاک و خالص بودیم .
چون به صورت آمد آن نور سره / شد عدد چون سایه های کنگره ,از آن وقت که آن نور خالص ، صورت و رنگهای مختلف به خود گرفت مانند سایه کنگره متعدد شد . [ کنگره به شکل های مثلث یا نیم دایره از گل یا از آجر و سنگ گفته می شود که بالای دیوار یا بارو و برج قلعه نصب می کنند ] .
کنگره ویران کنبد از منجنیق / تا رود فرق از میان این فریق,برای آنکه به سر وحدت واقف شوید باید تعیینات وجود و کثرات جهان محسوس را با منجنیق توحید و ریاضت ویران کنید و وجود مجازی و موهوم را محو نمائید تا از میان جمع خلائق ، کثرت و تمایز و تعدد برخیزد . – در چهار بیت اخیر موضوع پر اهمیت وحدت وجود به صورت تمثیلی زیبا و زبانی شیوا بیان شده است . طبق این تقریر وحود ، یک حقیقت بیش نیست اما دارای دو وجه است یکی وجه اطلاق و دیگری وجه تقیید . وجود در وجه اطلاق ناظر بر حق است و در وجه تقیید ناظر بر خلق . وجود ابتدا تعیینی نداشت ولی هنگامیکه حقیقت وجوذد در لباس اسماء و صفات تجلی کرد . صورت های کثرت پدیدار شد مانند آفتابی که بر کنگره ها می تابد و از این تابش ، سایه هایی متعدد از آن پدیدار می آید . آفتاب واحد است و تعدد سایه ها نمی تواند دلیل بر تعدد آفتاب باشد . زیرا سایه ها وجودی مجازی دارند و دیری نپاید که به زوال روند و اگر سالک با منجنیق ریاضت نفس و بینش توحیدی ، صورت های متعدد وجود را محو کند . تعدد و اختلاف از میان برخیزد و سر وحدت نمایان گردد . – پس آدمی دو نوع حرکت دارد یکی حرکت نزولی که از عالم وحدت به عالم ناسوت (عالم محسوسات) هبوط می کند و دیگری حرکت صعودی یا رجعی که از عالم ناسوت به اصل الهی خود باز می گردد . اولی را حرکت در قوس نزولی گویند و دومی را حرکت در قوس صعودی . انسان از بدو آفرینش تا کنون در این دو قوس حرکت داشته است . یعنی از خدا می آیند و به خدا باز می گردند . مولانا در این چهار بیت مهم ترین بنیاد عرفان تصوف را در بیان آورده و می داند که قشریان زمان خود چنین اندیشه هایی را نمی پسندند پس سخن را به اصطلاح « درز می گیرد » و می گذرد .
شرح این را گفتمی من از مری / لیک ترسم تا نلغزد خاطری,من اصل وحدت وجود را بیان کردم ولی بیم آن دارم که خاطری دچار لغزش و اشتباه شود زیرا این معانی ژرف را هر ذهن ضعیف و بسیطی نمی تواند درک کند . [ بسیاری از اولیاءالله اسرار کبریایی و دقایق توحیدی را صریحا بیان نداشته اند زیرا افهام عامه ، تاب تحمل آن معانی قاهر را ندارند . پس کوشیده اند که این اسرار را فقط به اهلش گویند و با باقیان به طریق مثل سخن گویند .و “سر دلبران را در حدیث دیگران بیان دارند” مری به معنی ستیز و جدال است ] .
نکته ها چون تیغ پولاد است تیز / گر نداری تو سپر ، واپس گریز,نکته های دقیق و لطایف عمیق عرفانی و خاصه مسئله وحدت وجود همچون شمشیر پولادین تیز و بران است که بدون فراهم آوردن سپری از ادراک و فهم استوار نمی توان در برابر آن ظاهر شد . پس تویی که برای فهم آن نکات دقیق و عمیق ، استعداد لازم و قابلیت فهم نداری نباید به سوی آن بروی . [ سپر کنایه از فهم درست است ] .
پیش این الماس ، بی اسپر میا / کز بریدن ، تیغ را نبود حیا,در برابر این شمشیر تیز یعنی اسرار توحید و حقیقت وحدت وجود ، بدون سپر ادراک و فهم استوار ظاهر مشو زیرا شمشیر ابائی از بریدن ندارد و چنانچه بدون استعداد لازم اقدام به فهم این حقایق کنی به اعتقاد تو زیان و خلل در آید .
زین سبب من تیغ کردم در غلاف / تا که کژخوانی نخواند بر خلاف,بدین سبب است که من شمشیر کلام را در نیام حکایات و قصص فرو برده ام تا مبادا فردی کج اندیش ، حقایق گفتار مرا وارونه فهم کند .
آمدیم اندر تمامی داستان / وز وفاداری جمع راستان,دو باره باز گشتیم به حکایت وزیر و عیسویان تا به پایانش رسانیم . همان حکایتی که در باره وفاداری شماری از دوستان است . و همچنین می توان گفت به برکت وفاداری جمعی از دوستان ما دوباره به ادامه حکایت باز می گردیم .
کز پس این پیشوا برخاستند / بر مقامش نایبی می خواستند,وقتی که آن وزیر مکار که پیشوای عیسویان بود درگذشت . امیران عیسوی عزم آن کردند تا به جای او جانشینی را انتخاب کنند .
یک امیری زان امیران ، پیش رفت / پیش آن قوم وفااندیش رفت,یکی از امیران برخاست و پیش رفت و نزد آن قوم وفادار رفت .
گفت : اینک نایب آن مرد ، من / نایب عیسی ، منم اندر زمن,آن امیر گفت : اینک من جانشین آن وزیر هستم و در حال حاضر نایب عیسی (ع) منم . [ زمن به معنی زمان و دوران است و نشان می دهد در هر دوره ای باید ولی خاص باشد که مردم را ارشاد کند ] .
اینک این طومار ، برهان من است ، کین نیابت بعد از او ، آن من است,اکنون این طومار دلیل و حجتی بر حقانیت و زعامت من است و این همان طوماری است که وزیر به من داده است . پس منم جانشین بر حق او .
آن امیر دیگر آمد از کمین / دعوی او در خلافت ، بد همین,پیشوای دیگری از عیسویان از جایگاه خود بیرون آمد و ادعائی نظیر ادعای آن شخص کرد .
از بغل او نیز طوماری نمود / تا برآمد هر دو را خشم جهود,او نیز از پهلویش طوماری بیرون آورد و به مردم نشان داد و این تعدد ادعا باعث شد که هر دو پیشوا بر یکدیگر سخت خشمگین شوند .
آن امیران دگر ، یک یک قطار / بر کشیده ، تیغ های آبدار,پیشوایان دیگر عیسویان نیز یکایک صف کشیدند و همین ادعا را کردند و طومار خود را به رخ دیگری کشیدند و چون سخت به خشم آمدند شمشیرهای تیز را بر ضد یکدیگر برآهیختند .
هر یکی را تیغ و طوماری به دست / در هم افتادند چون پیلان مست,در دست هر کدامشان تیغ و طوماری بود و مانند فیلان مست و وحشی به جان هم افتادند .
صد هزاران مرد ترسا کشته شد / تا ز سرهای بریده پشته شد,صد هزار مرد عیسوی در این جنگ کشته شدند بطوریکه از سرهای بریده تلی بوجود آمد .
خون روان شد همچو سیل از چپ و راست / کوه کوه اندر هوا ، زین گرد خاست,خون کشته شدگان از چپ و راست و از هر سو مانند سیل روان شد و بر اثر این جنگ هولناک گرد و غبار غلیظی چون کوه به هوا خاست .
تخم های فتنه ها ، کو کشته بود / آفت سرهای ایشان گشته بود,بذرهای فتنه و آشوبی که وزیر مکار کاشته بود بلای جان پیشوایان عیسوی شد و در نتیجه سرهای بسیاری به باد رفت .
جوزها بشکست و ، کان هم مغز داشت / بعد کشتن ، روح پاک نغز داشت,جسد کشته شدگان مانند گردو (جوز) بود و چون شکسته شد آنکه دارای ایمان بود دارای روح لطیف و پاکی بود . – روح انسانی هر گاه در این نشاة محسوسه به صفات نیک متصف شود و به کمال معنوی رسد مطابق عقیده حکما به سعادت ابدی نائل آید و اگر به اوصاف بد و زشت متصف گردد به شقاوتی جاودانه دچار آید بنابراین مرگ آزمایشی است که پرده از اعمال و احوال نیکان و بدان بر می دارد . پس “گردوی مغزدار” تمثیل است برای حال نیکان و “شکستن گردو” کنایه از مرگ و در هم شکسته شدن کالبد عنصری است . نیکلسون می گوید “جوز پر مغز” جسم موحد است . آنگاه که پوست جوز بشکند محتویات آن آشکار می آید . به همین روش وقتی که مرگ جسم موحد را در هم می شکند . روح او را پالوده و مبرا می یابی زیرا که به نور معرفت ، ایمان و عشق منور می شود و اتحاد ذاتی آن باحق تحقق می یابد . بجز این ، روح به هیچ کار نمی آید .
کشتن و مردن که بر نقش تن است / چون انار و سیب را بشکستن است,مردن و کشته شدن که بر بدن عارض می شود در مثل مانند فشردن انار و سیب است یعنی همانطور که با فشردن انار و سیب عصاره آن آشکار می شود با مرگ و درهم شکسته شدن قفس تن ، احوال درونی و اسرار باطنی انسان آشکار می شود .
آنچه شیرین است ، آن شد ناردانگ / و آنکه پوسیده است ، نبود غیر بانگ,آنکس که باطنی شیرین داشته و به زیور کمالات اخلاقی و مکارم معنوی آراسته باشد مانند انار شیرین و پرفایده خواهد بود و مقبول حق و حق باوران . و اما کسی که باطنی سیاه و تباه داشته باشد مانند انار پوک و فاسد فقط صدائی دارد و لاغیر .
آنچه با معنی است ، خود پیدا شود / و آنچه پوسیده است ، آن رسوا شود ,آنکه دارای معنویت است پس از مرگ حقیقت باطنی او آشکار گردد و به سعادت جاودانه رسد و آنکه از معنویت خالی باشد به رسوائی و شقاوت ابدی دچار آید .
رو به معنی کوش ای صورت پرست / ز آنکه معنی ، بر تن صورت ، پرست,ای صورت پرست برو و برای دستیابی به معنا کوشش کن زیرا که معنا برای کالبد آدمی مانند پر و بال است برای پرنده ، همانطور که پرنده بدون پر وبال قادر به پرواز نیست . کالبد آدمی بدون پرنده جان ، قادر به پرواز نخواهد بود .
همنشین اهل معنی باش تا / هم عطا یابی و ، هم باشی فتی,با اهل معنا همنشینی کن تا به برکت این همنشینی ، هم به عطای معنوی آنان دست یابی و هم جوانمرد و با فتوت شوی . – فتی به معنی جوانمرد و با فتوت و جمع آن فتیان است . یکی از مباحث جالب تصوف ایران ، مرام جوانمردی است که آن را به عربی فتوت گویند . این آیین نیز از مانویان تاثیر گرفته است .  لوطی ، داش مشدی و داش از همین مرام ریشه گرفته است . این آیین و مرام موثرترین راه جلب عامه مردم بوده است . آیین فتوت یا جوانمردی یکی از سنن صاحبدلان و عارفان است که علاوه بر جنبه روحی و باطنی ، جنبه های اجتماعی و تعاون و دستگیری از مساکین را نیز دارد . جوانمرد راستین کسی است که از هوی و هوس ، خودپرستی و خودبینی گذشته باشد .
جان بی معنی در این تن ، بی خلاف / هست همچون تیغ چوبین ، در غلاف,جانی که فاقد معنویت است بی گمان در این کالبد جسمانی مانند شمشیر چوبینی است که در نیام باشد . [ مولانا تمثیل تیغ چوبین را در دفتر پنجم از بیت 3591 به بعد در توصیف روح کمال نایافته ای بکار برده که هنوز به ولادت روحانی نرسیده است ] .
تا غلاف ، اندر بود ، با قیمت است / چون برون شد ، سوختن را آلت است,مادام که شمشیر چوبین در نیام است به نظر ارزشمند می آید و چون از نیام بدر آید تنها به درد سوزاندن می خورد . [ تمثیل “شمشیر چوبین در غلاف” تمثیلی است که مولانا برای اهل نفاق که یکی مصادیق آن ، وزیر عیسوی کش بود . همانطور که شمشیر چوبین ابزار بازی کودکان است و به درد عرصه کارزار نمی خورد . روح اهل نفاق نیز ابزار بی ارزشی است که در عرصه حقیقت بکار نیاید .
تیغ چوبین را مبر در کارزار / بنگر اول ، تا نگردد کار ، زار,شمشیر چوبین را به آوردگاه مبر و پیش از رفتن به میدان جنگ به شمشیرت نگاه کن تا کارت زار نشود .
گر بود چوبین ، برو دیگر طلب / ور بود الماس ، پیش آ با طرب,اگر در این جهان روح و روانی چوبین و فاقد نشاط معنوی داری برو روح دیگری طلب کن که واجد کمال باشد و اگر روحت الماسین است با نشاط و شادی پیش آ . [ “دیگر طلبیدن” در اینجا کنایه از تکمیل کردن روح و آراستن آن به زیور کمالات است ] .
تیغ در زرادخانه اولیاست / دیدن ایشان ، شما را کیمیاست,شمشیر تیز و درخشان در نزد اولیاءالله است یعنی حقیقت و کمال معنا در قلب اولیاءالله است و دیدار و مصاحبت آنان مانند کیمیاست . یعنی وجود کامل آنها وجود ناقص شما را کمال می بخشد . [ از این بیت به بعد اهمیت مصاحبت با پیران راه دان و کسب فیض از محضر آنان مورد تصریح واقع شده است و این از مبانی مکتب مولاناست که سلوک باید تحت عنایت مرشد و هادی راستین باشد . آنان با کیمیای معنا ، مس وجود طالبان را به طلای ناب کمال مبدل می سازند ] .
جمله دانایان همین گفته ، همین / هست دانا را رحمة للعالمین,همه فرزانگان جهان همین سخن را گفته اند و این دانایان برای همه جهانیان رحمت و برکت هستند . [ در آیه 107 سوره انبیا آمده است ” و ما تو را (ای پیامبر) نفرستادیم مگر آنکه برای جهانیان رحمتی باشی . صوفیان عقیده دارند که هادیان الهی ، رحمت و عطیه آسمانی هستند زیرا مردم را از شر نفس اماره و خودبینی می رهانند ] .
گر اناری می خری ، خندان بخر / تا دهد خنده ز دانه او خبر,برای مثال اگر اناری می خری ، اناری بخر که خندان باشد یعنی اناری که از غایت رسیدگی پوستش شکافته و خنده آن دانه هایش را آشکار کند . [ انار در اینجا تمثیلی است برای عارف راهبر که وقتی دهان به سخن می گشاید کلمات زیبا و نورانی اش حکایت از باطن تابناک او می کند ] .
ای مبارک خنده اش ، کو از دهان / می نماید دل ، چو در از درج جان,فرخنده بادا خنده آن انار ، مبارک باد کلام آن عارفی که مروارید اسرار را از صندوقجه دلش نشان می دهد و سالکان را به حقایق عرفانی می رساند .
نامبارک ، خنده آن لاله بود / کز دهان او ، سیاهی دل نمود,اما نامبارک است خنده لاله ، یعنی سخنان مرشد نمایان فریبکار مبارک نیست و گفتارشان بر سیاهی دلشان دلالت می کند .
نار خندان ، باغ را خندان کند / صحبت مردانت ، از مردان کند,انار خندان و رسیده باغ را خندان و با نشاط می کند و همنشینی با پیران حقیقت ، تو را در شمار حقیقت باوران درمی آورد .
گر تو سنگ صخره و مرمر شوی /چون به صاحبدل رسی ، گوهر شوی,اگر تو در سختی و عدم انعطاف و استعداد مانند سنگ خارا و سنگ مرمر باشی . همینکه به عارفان صاحبدل برسی و با آنان مصاحبت کنی سنگ بی فرهنگ وجود ترا به گوهر معنا بدل کنند .
مهر پاکان در میان جان ، نشان / دل مده الا به مهر دلخوشان,ای طالب حقیقت ، دوستی و محبت پاکان را در میان جانت قرار ده . دل مده مگر به دوستی و مهر دلخوشان .
کوی نومیدی مرو ، امیدهاست / سوی تاریکی مرو ، خورشیدهاست,به محله ناامیدی نرو زیرا که امیدهائی وجود دارد یعنی نومید مشو که حضرت پروردگار الطاف خفیه بی شمار دارد و به طرف تاریکی ها مرو که خورشیدهای ولایت و هدایت اولیاءالله وجود دارد و سالکان را هدایت می کند .
دل تو را در کوی اهل دل کشد / تن تو را در حبس آب و گل کشد,دل تو را به کوی صاحبدلان می برد ولی تن و امور نفسانی ، تو را در زندان آب و گل حبس می کند . [ اگر تابع دل شوی بر اثر همنشینی با صاحبدلان به دولت معنوی و ابدی خواهی رسید و اگر شیفته فرمانروایی تن و نفسانیات شوی در زندان آب و گل خوار و ذلیل خواهی شد ] .
هین غذای دل بده از همدلی / رو بجو اقبال را از مقبلی,به هوش باش که از همدلی و وحدت به دل و جانت غذا دهی و جویا باش که از کسانی که به اقبال حقیقی دست یافته اند اقبال حقیقی را به دست آوری .
بود در انجیل ، نام مصطفی / آن سر پیغمبران ، بحر صفا,نام حضرت محمد مصطفی (ص) در انجیل آمده بود . همان پیامبری که سرور انبیاء و دریای صفا و نورانیّت است . [ در قسمتی از آیه 6 سوره صف آمده است « … نوید دهم به آمدن رسولی که از پسِ من ( عیسی ) آید که نامش احمد است … » . محققان مسلمان عقیده دارند که نام محمد (ص) عیناََ در انجیل بَرنانا به عنوان رسول خدا آمده است . لیکن این انجیل مورد تأئید کلیسائیان نیست . ]
بود ذکر حلیه ها و شکل او / بود ذکر غزو و صوم و اکل او,وصفِ شکل و شمائل و اخلاقِ محمد (ص) و جهاد و روزه و افطار و خوردنِ او همه در انجیل آمده است . [ حِلّیه = زینت و زیور ، در اینجا اوصاف و شمائل / غَزو = جنگ و پیکار / صَوم = روزه / اَکل = خوردن ]
طایفه نصرانیان بهر ثواب / چون رسیدندی بدان نام و خطاب,گروهی از نصرانیان ( عیسویان ) ، همینکه به آن نامِ شریف و خطابِ لطیف می رسیدند . یعنی وقتی انجیل را می خواندند و نام و اوصاف شریف حضرت محمد (ص) را می یافتند برای بردن اجر و صواب . [ ادامه معنا در بیت بعد ]
بوسه دادندی بر آن نام شریف / رو نهادندی بدان وصف لطیف,آن نامِ شریف را می بوسیدند و رخ بر اوصاف جمیلِ آن حضرت می نهادند . یعنی از جان و دل ، آن اشارت و بشارت را احترام می نهادند و عزیزش می شمردند .
اندرین فتنه که گفتیم آن گروه / ایمن از فتنه بدند و از شکوه,در این فتنه که ما پیشتر بیان کردیم . یعنی در ماجرای وزیر مکّار ، آن دسته از عیسویان که نام حضرت محمّد (ص) را بزرگ داشتند و عزیزش شمردند . از ورطۀ فتنه و آشوب رَستند .
ایمن از شر امیران و وزیر / در پناه نام احمد مستجیر,و از شرِ امیران و وزیران ، ایمن و سالم ماندند و در پناهِ نامِ شریفِ احمد ، پناه گرفتند . یعنی از هلاکت و خسارت دنیا و آخرت رهیدند . [ مُستَجیر = پناه خواهنده ، زنهار خواه ]
نسل ایشان نیز هم بسیار شد / نور احمد ، ناصر آمد ، یار شد,نسل آنان فراوان شد و نور حضرت احمد (ص) یار و یاور آنان گشت . [ این همه نعمت و نیک فرجامی ، زاییدۀ ادب بود . ادب از ارکان شخصیت والای آدمی است و حاصل آن متانت روحی است و همین امر ، آدمیان را از مهالک می رهاند . اهمیت ادب در شرح بیت 78 همین دفتر ]
و آن گروه دیگر از نصرانیان / نام احمد داشتندی مُستَهان,اما دستۀ دیگری از نصرانیان که نام احمد (ص) را خوار و حقیر می داشتند . [ ادامه معنا در بیت بعد . مُستَهان = حقیر و فرومایه ، کمینه ]
مستهان و خوار گشتند از فتن / از وزیر شوم رای شوم فن,آنان به سبب توهین بدان نامِ شریف در فتنه هایی که میانشان برپا شد . حقیر و ذلیل شدند . یعنی آن وزیرِ بَداندیش و گُجسته کیش ، آنان را به ورطۀ فتنه ای هولناک درافکند و بدین ترتیب به خواری و ذلّت گرفتارشان آورد . [ شوم رأی = آنکه فکر و نیّتِ بد داشته باشد / شوم فَن = آنکه ترفند ناپسند بکار گیرد ]
هم مُخَبّط دینشان و حکمشان / از پی طومارهای کژبیان,بدین سان دین و آیین عیسویان به سبب آن طومارهای مخدوش و گمراه کننده آشفته و دَر هم و بَر هم شد . [ مُخَبّط = آشفته و پریشان / کژبیان = سخن در هم و بر هم و متناقض ]
نام احمد این چنین یاری کند / تا که نورش چون نگه داری کند ؟,وقتی که نام شریف احمد (ص) اینگونه یاوری می کند . پس بنگر که نورِ حقیقت آن حضرت چگونه مردمان را از مهالک گمراهی و تباهی مصون می دارد .
نام احمد چون حصاری شد حصین / تا چه باشد ذات آن روح الامین,نام شریف حضرت احمد (ص) مانند دژی استوار بود . پس هر کس بدان دژ درمی آمد از فتنه ها می رهید . حال از این مطلب دریاب که ذاتِ شریفِ آن روح الامین چه استوار دژی است . [ روح الامین = وصفِ جبرئیل (ع) است . چنانکه در آیه 193 و 194 سوره شعراء آمده است « جبرئیل امین ، قرآن را بر قلبِ تو ( محمّد ) نازل کرد تا از انذار کردن باشی » . طبرسی گوید : مراد از روح الامین همانا جبرئیل است که در وحی الهی تغییری ایجاد نمی کند . و اینکه «روح» نامیده شده بدین خاطر است که با برکاتی که از عرش می آورد ارواح آدمیان را زنده کند . ( مجمع البیان ، ج 7 ، ص 204 ) . اما در بیت فوق مراد از روح الامین ، پیامبر (ص) است . بدین مناسبت که امین یکی از القاب آن حضرت بوده است . ]
رو به آتش کرد شه ، کای تندخو / آن جهان سوز طبیعی خوت کو ؟,آن شاه جهود رو به آتش کرد و گفت : ای آتش تیز و تند ! کو آن خاصیت طبیعی و جهان سوز تو ؟ توئی که جهانی را به آتش می کشی پس کو آن گوهر آتشینت؟ – این بخش مطابق است با مشرب اشاعره ، آنان بر خلاف آنچه تصور می شود به صدور معلول از علت عقیده دارند . منتهی رابطه ضروری علت و معلول را قبول ندارند . از اینرو اشعری می گوید : بین حوادث و پدیده ها رابطه الزامی وجود ندارد لذا تخلف معلول از علت جایز است چرا که همه امور مستقیما متکی است بر قدرت و مشیت الهی . پس امکان دارد که آتش وجود داشته باشد و در عین حال نسوزاند . زیرا طبع سوزاندن را خداوند به آتش داده و هر گاه اقتضا کند می تواند آن طبع را از آتش بگیرد . توضیحات بیشتر در شرح بیت 833 همین بخش آمده است .
چون نمی سوزی ؟ چه شد خاصیتت ؟ / یا ز بخت ما دگر شد نیتت ؟,برای چه دیگر نمی سوزانی ؟ خاصیت تو چه شد ؟ شاید از طالع بد ماست که خاصیت تو عوض شده است ؟
می نبخشایی تو بر آتش پرست / آنکه نپرستد تو را او چون برست ؟,ای آتش ! در جائی که حتی به آتش پرست هم رحم نمی کنی چطور ممکن است کسی که تو را نمی پرستد از قهر تو نجات یابد ؟
هرگز ای آتش ! تو صابر نیستی / چون نسوزی ؟ چیست قادر نیستی ؟,ای آتش ! تو که در سوزاندن صبری نداری پس چرا اینک نمی سوزانی ؟ چه شده که نمی توانی بسوزانی ؟
چشم بند است این عجب یا هوش بند / چون نسوزد آتش افروز بلند ؟,شگفتا ! آیا این حالت عجیب آتش نوعی چشم بندی است یا نمودی است که عقل و هوش مرا از کار انداخته است ! چطور ممکن است که چنین اخگر بلند و نیرومندی نسوزاند .
جادوی کردت کسی یا سیمیاست / یا خلاف طبع تو از بخت ماست ؟,آتشا ! آیا کسی ترا جادو کرده و یا این حالت غریب تو از خوارق عادات ماست ؟ یا آنکه وارونه شدن طبع تو از بخت بد ماست .
گفت آتش : من همانم ، آتشم / اندر آ ، تا تو ببینی تابشم,آتش به زبان حال گفت : من همان آتشم که مرا می شناسی . بیا داخل من شو تا گرما و سوزندگی مرا ببینی .
طبع من دیگر نگشت و عنصرم / تیغ حقم ، هم به دستوری برم,طبع و خوی من دگرگون نشده و عنصرم تبدیل نیافته است من شمشیر حضرت حق تعالی هستم و مغلوب اراده او و تنها به اذن او می برم . [ عنصر ماده ای است بسیط که قابل تجزیه به غیر خودش نباشد . جرجانی گوید : عنصر ، اصلی است که اجسام مختلف الطبایع از آن بوجود آید و آن چهار چیز است . خاک ، آب ، هوا ، آتش . ]
بر در خرگه ، سگان ترکمان / چاپلوسی کرده پیش میهمان,برای مثال ، سگان ترکمن در آستانه خیمه صاحب خود ، در برابر میهمان صاحب خیمه چاپلوسی و مدارا می کنند .
ور به خرگه بگذرد بیگانه رو / حمله بیند از سگان ، شیرانه او,ولی اگر یک فرد ناشناس بخواهد از حوالی خیمه بگذرد . آن وقت است که با حمله شیرآسای آن سگان روبرو می شود .
من ز سگ کم نیستم در بندگی / کم ز ترکی نیست حق ، در زندگی,من (آتش) در بندگی کمتر از سگ نیستم و حضرت حق تعالی در قدرت و حیات کمتر از یک ترکمن نیست . – مطابق نظر اشعریان و صوفیان ، جمیع ممکنات بدون واسطه ، مستند به حق است و هر چه در وجود می آید تحت تاثیر قدرت اوست و حق تعالی قادر و مختار است و هیچ جیز بر او واجب نمی شود و حوادثی که متعاقب یکدیگر وقوع می پذیرد برای آن است که عادت بر او جاری شده و میانه آنها علاقه ای وجود ندارد و فی المثل سوختن که از آتش به ظهور می رسد و یا رفع عطش که از خوردن آب حاصل می گردد بدان سبب نیست که آتش یا آب به خودی خود می سوزاند و یا تشنگی را بر طرف می کند . بلکه حق تعالی عادت بر این قرار داده است که این نتیجه از آتش و آب به ظهور رسد و هرگاه اراده کند آتش و آب ، این خاصیت را ندارد . مولانا در این ابیات به این عقیده نظر دارد و تمثل آتش به سگ ترکمان برای آن است که سگ میان آشنا و بیگانه فرق می گذارد و از وی دو فعل مخالف صادر می گردد .
آتش طبعت اگر غمگین کند / سوزش از امر ملیک دین کند ,ای انسان ، اگر آتش طبعت تو را به غم دچار سازد بدان که آن سوزش به فرمان آن شاه دین است .
آتش طبعت اگر شادی دهد / اندرو شادی ، ملیک دین نهد,و اگر آتش طبعت تو را به شادمانی می رساند آن شادی را شاه دین یعنی خداوند در تو نهاده است . [ پس دو حالت متضاد غم و شادی هم از طبع تو برنخاسته است بلکه ناشی از مشیت الهی است . در ابیات اخیر ذهن مولانا از آتش مادی به آتش باطنی معطوف شده است . زحمت و عذاب را از بی ایمانی و نافرمانی ، لذت و مسرت را از رحم ، محبت و ایمانی می داند که خداوند در آغاز آفرینش ، روح انسانی را با آن سرشته است . ]
چونکه غم بینی ، تو استغفار کن / غم به امر خالق ، آمد کارکن,وقتی قلبت به اندوه دچار آمد طلب مغفرت کن که طلب مغفرت از فشار غم و اندوه می کاهد . زیرا غم به فرمان آفریدگار فعالیت می کند و خداوند قادر است آنرا از صحیفه دل آدمی بزداید .
چون بخواهد ، عین غم ، شادی شود / عین بند پای ، آزادی شود,اگر خداوند بخواهد ذات غم به شادی تبدیل شود و ذات “پای بند” موجب آزادی شخص گردد . [ غم و شادی نیز تاثیر فعل الهی است . اوست که می تواند شادی را به غم و غم را به شادی تبدیل کند . پس به جای آنکه به اسباب مجازی دل سپاری به مسبب الاسباب روی آور . ]
باد و خاک و آب و آتش بنده اند / با من و تو مرده ، با حق زنده اند,عناصر چهارگانه طبیعت یعنی باد و خاک و آب و آتش ، بندگی خدا را می کنند و مطیع اوامر او هستند . اینها هر چند نسبت به من و تو جان ندارند ولی نسبت به حضرت حق زنده اند . [ مصراع دوم یکی از مسائل مهمی است که مولانا به کرات آن را مطرح کرده است و آن زنده بودن و شعور داشتن جمادات است . حکیم سبزواری در توضیح این مطلب نکته جالبی را بیان داشته است . او می گوید : از مسلمات عقل و نقل این است که خداوند با همه چیز و در همه جا هست که آنرا اصطلاحا معیت گویند . در جایی که معیت روح با جسم ، موجب حیات جسم می شود . چگونه ممکن است که معیت حضرت حق با موجودات جهان موجب حیات آنها نشود . ]
پیش حق ، آتش همیشه در قیام / همچو عاشق ، روز و شب ، پیچان مدام,در محضر حضرت حق تعالی آتش همواره بر پا ایستاده است و این آتش بسان عاشقی است که روز و شب در هوای معشوق در تب و تاب است .
سنگ ، بر آهن زنی ، بیرون جهد / هم به امر حق ، قدم بیرون نهد,اگر سنگ چخماق  را بر آهن بکوبی از آن آتش می جهد اما این پدیده نیز به امر خداوند صورت می گیرد هر چند که در ظاهر از طریق برخورد سنگ و آهن است . [ مولانا اکنون به طریق مثل ، سنگ چخماق و آهن را وسیله ای برای ظهور فعل الهی می شمرد . او می گوید : من هم به تجربه می دانم که از برخورد این دو شی  ، آتش پدید می آید ولی باید بدانی تقدم سببی سنگ و آهن بر آتش ، تنها وسیله ای است برای ظهور قدرت و مشیت الهی . والا سبب حقیقی جهیدن آتش ، برخورد این دو شی نیست . همینطور آب ذاتا رافع تشنگی و یا رویش و سرسبزی گیاهان نیست . بلکه ابزار ظهور قدرت الهی است . ]
آهن و سنگ ستم بر هم مزن / کین دو می زایند همچون مرد و زن,آهن و سنگ ستم را بر هم مکوب که این دو مانند مرد و زن فرزند خود را متولد می کنند . [ هرگاه آهن نفس و سنگ هوی را با هم جفت کنی از ازدواج این دو ، فرزند فسق و فجور زاده شود . پس ستمکاری موجب پیامدهای ناگواری شودکه نه تنها مظلومان را بسوزد بلکه خود ظالم را نیز بسوزاند . ] – مولانا در اینجا به مناسبت مثال سنگ و آهن ، به موضوع “جزای عمل” منتقل می شود و ظلم و ستم را به سنگ و آهن تشبیه می کند زیرا آن دو موجد آتش می شوند . یعنی اعمال ظالمانه تبعات ویرانگری دارد .
سنگ و آهن ، خود سبب آمد ، ولیک / تو به بالاتر ، نگر ای مرد نیک,اگر چه سنگ و آهن سبب وجود آتش و شراره است ولی ای نیکمرد تو به مرحله بالاتر چشم بدوز که در آن مرحله خداوند تعالی است که علل و اسباب را خلق می کند .
کین ، سبب را آن سبب آورد پیش / بی سبب کی شد سبب هرگز ز خویش ؟,این سبب ظاهری را آن سبب یاطنی به ظهور آورده و موثرش کرده است زیرا بدون سبب حقیقی ، سبب مجازی چگونه می تواند پدید آید . [ در واقع خداوند کلیه علت ها و معلول ها را می آفریند در صورتی که منطقا چنین به نظر می رسد که هر علتی ، معلول عللت دیگر است . ولی باریتعالی این سببیت را در ممکنات نهاده است . چنانکه آهن وسنگ چخماق که وسیله ظهور ، آتش است . این دو تحت تاثیر عوامل دیگر قرار دارند .
و آن سبب ها کانبیا را رهبر است / آن سبب ها ، زین سبب ها برتر است,آن سبب ها که انبیا را رهبری می کند از این سبب های ظاهری برتر و بالاتر است زیرا آن سبب های عالی ، همانا اسماء و صفات الهی هستند . [ این بیت و دو بیت بعدی توجه و التفات است از اسباب ظاهری به اسباب غیبی که اسباب نخستین از را حس و یا عقل ، ادراک می شود و اسباب دومین از طریق کشف و ذوق و این اسباب دومین هانا اسماء و صفات الهی است که سلسله علل و اسباب به آنها منتهی می گردد و در اسباب ظاهری تصرف می کنند . بدان گونه که گاه اثر و نتیجه بر آنها مترتب می شود و گاهی نیز آنها را بی کار می کنند . چنانکه از تاثیر باز می مانند . مثلا اسم شریف رازق که از اسماءالله است . سبب حقیقی مرزوق شدن موجودات است و کار و تلاش آنها سبب مجازی است . یا اسم شافی سبب حقیقی درمان شدن مریض است و طبیب و دارو ، سبب ظاهری و مجازی است برای شفا دادن مریض . ]
این سبب را ، آن سبب عامل کند / باز گاهی بی بر و عاطل کند,این اسباب حقییقی است که اسباب مجازی را موثر می کند یعنی اسباب مجازی و ظاهری در تصرف اسباب حقیقی است از اینرو گاهی به آن اثر می بخشد و گاه آنرا از اثر می اندازد و عاطل می کند .
این سبب را محرم آمد عقل ها / و آن سبب ها راست محرم انبیا,عقول عامه مردم با اسباب ظاهری مانوس اند ، زیرا هر پدیده ای به ظهور رسد ، عقول سطحی نگر آن را از اسباب ظاهری می دانند ولی پیامبران ، انیس و محرم اسباب حقیقی هستند زیرا اینان تنها خدا را موثر در وجود می دانند و لاغیر .
این سبب چه بود ؟ به تازی گو رسن / اندرین چه ، این رسن آمد به فن,این سبب چیست ؟ این سبب همان چیزی است که در عربی می توان بدان رسن گفت . رسن های ظاهری در چاه دنیا بکار می آید .
گردش چرخه ، رسن را علت است / چرخه گردان را ندیدن ، زلت است,گردش چرخ چاه باعث حرکت رسن می شود همانطور که ندیدن کسی که چرخ چاه را می گرداند خطا و اشتباه است . ندیدن گرداننده چرخ افلاک نیز گمراهی است . [ مولانا در این دو بیت اخیر از طریق معنی لغوی رسن استدلال می کند که اسباب به خودی خود موثر نیستند . زیرا ریسمان در چاه به وسیله چرخ فرو می رود و از خود حرکتی ندارد ولی چرخ را هم انسان و یا موجود زنده دیگر از قبیل گاو ، شتر و … به حرکت درمی آورد و بر این قیاس سلسله اسباب هم که مانند ریسمان وسیله ظهور آثار و افعال است به حق تعالی منتهی می شود و آنها مجری فعل حق هستند . ]
این رسن های سبب ها در جهان / هان و هان زین چرخ سرگردان مدان,پس به هوش باش و به هوش باش که مبادا حرکت علل و اسباب ظاهری را معلول حرکت چرخ افلاک بدانی . [ مبادا مثل طبیعیون خیال کنی که جمیع فعل و انفعالات دنیا معلول عناصر اربعه (آب ، خاک ، هوا ، آتش) و آباء سبعه (هفت سیاره ای که در باور منجمان و صابئیان تدبیر امور زمین کنند) بلکه آنان نیز در قبضه قدرت الهی هستند و به اراده او تاثیر می گذارند . ]
تا نمانی صفر و سرگردان چو چرخ / تا نسوزی تو ز بی مغزی چو مرخ,تا مانند چرخ تهی (صفر) سرگردان نمانی و از بی مغزی و تهی بودن مانند چوب درخت مرخ (بید دشتی) در آتش نسوزی . [ هر کس تدبیر امور عالم را ذاتی بداند و نه از تاثیر قدرت و مشیت الهی ، سرگردان و فاقد قوه ادراک و معرفت است . بی مغزی هم فقدان قوه ادراک را می رساند و هم پوک بودن چوب را ، همانطور که چوب مرخ در آتش می سوزد . آدم لاشعور نیز در آتش جهل و غفلت خود می سوزد و تباه می شود . ]
باد ، آتش می شود از امر حق / هر دو سرمست آمدند از خمر حق,برای مثال ، باد به امر حضرت حق مبدل به آتش می شود و هر دو از باده حق سرمست و سرخوش شده اند . [ نیکلسون گوید : آب ، بالقوه هوا و هوا ، بالقوه آتش است . مولانا در اینجا و جاهای دیگر به آراء اصالت ماده در باب تبدل عناصر به یکدیگر و غیره ، نسبت ناصواب بودن می دهد . مراد از خمر حق عشق الهی است که به اعتقاد مولانا و حکمای متالهه ، همه موجودات هر کدام به قدر قابلیت خود از باده کبرای عشق سرمست شده اند . ]
آب حلم و آتش خشم ، ای پسر / هم ز حق بینی ، چو بگشایی بصر,ای پسر معنوی ! اگر دیده حقیقت بین خود را باز کنی خواهی دید که آب گوارای حلم و آتش قهار خشم ، هر دو از حضرت حق است . – صفات انسانی که به صورت لطف یا قهر به ظهور می رسد و حکم آب و آتش دارد . مانند حلم و خشم ، به حکم تصرف حق ظاهر می شود . نتیجه آنکه احوال درونی و بیرونی انسان و نیز حوادث خارجی و تکوینی تماما در دایره قدرت و مشیت الهی صورت می گیرد . ]
گر نبودی واقف از حق ، جان باد / فرق ، کی کردی میان قوم عاد ؟,مثلا اگر جان باد از حق آگاه نبود چگونه می توانست فرق میان قوم عاد و دیگران را تشخیص دهد ؟ . – عاد فرزند ارم از احفاد نوح (ع) بوده است . قوم عاد جزو اعراب بائده (منقرض شده) به شمار آیند که بین صحرای حضرموت و عمان (واقع در عربستان جنوبی یا یمن کنونی) زندگی می کردند و چون قوم عاد ، دعوت هود نبی را تکذیب کردند . بادی سخت بر آنان وزیدن گرفت و هفت شب و هشت روز ادامه یافت و سرزمینشان را زیر و رو کرد . افراد این قوم به داشتن اندام درشت و نیرومند معروف بودند . شرح و تفسیر ابیات ” قصه باد که در عهد هود ، قوم عاد را هلاک کرد ” در بخش بعدی مطالعه نمایید .
هود گرد مومنان ، خطی کشید / نرم می شد باد ، کانجا می رسید,هود پیامبر ، پیرامون مومنان خطی می کشید و همین که باد سرکش بدانجا می رسید سست و آرام می شد . – هود (ع) بر قبیله عاد مبعوث شد . نام این پیامبر بارها در قرآن کریم ذکر شده است . یازدهمین سوره قرآنی نیز به نام اوست . عرفا و صوفیه ، هود را مظهر توحید ذاتی و اسمایی می دانند . مولانا در این بخش می خواهد بگوید که جمادات نیز شعور دارند و شعور فرع بر حیات است . پس آنها هم دارای حیات اند و هم دارای قوه ادراک .
هر که بیرون بود ز آن خط ، جمله را / پاره پاره می سکست اندر هوا,این باد هرآنچه را که بیرون آن خط قرار داشت پاره پاره و متلاشی می کرد . [ می سکست به معنی می شکست ، می گسست . ]
همچنان شیبان راعی می کشید / گرد بر گرد رمه خطی پدید,شیبان راعی (چوپان) هم گرداگرد گوسفندان خود خطی می کشید . – شیبان راعی با کنیه ابو محمد یکی از زهاد و پارسایان راستین و صاحب کرامت قرن سوم هجری بود که بر کوههای لبنان چوپانی می کرد بدیه مناسبت بدو راعی می گفتند . وی اهل دمشق بود و از یاران سفیان نوری . کرامت مشهور او که مولانا نیز در این ابیات بدان اشاره کرده است این بود که هر گاه برای اقامه نماز جمعه به شهر می رفت . گرد گوسفندانش خطی می گشید به گونه ای که نه گوسفندان از آن خط خارج می شدند و نه گرگ و سایر درندگان می توانستند داخل خط شوند و بر گوسفندان یورش آورند . مولانا با اشاره به این روایت ، می خواهد بگوید که اهل الله هم در امور تکوینی تصرف دارند و هم در امور روحی و اخلاقی . بطوریکه هرگاه کسی تحت تربیت آنان قرار گیرد از جمیع گزندهای روحی و اخلاقی مصون ماند .
چون به جمعه می شد او وقت نماز / تا نیارد گرگ ، آنجا ترک تاز,هر وقت شیبان راعی برای اقامه نماز جمعه به شهر می رفت برای حفاظت از گوسفندانش در برابر حمله گرگ ، خطی به دور گوسفندانش می کشید . [ اصحاب افسون نیز برای تمرکز و جمعیت خاطر ، دور خود دایره ای می کشند و در آن به ذکر و فکر می پردازند و بدان دایره مندل گویند . ]
هیچ گرگی در نرفتی اندر آن / گوسفندی هم نگشتی ز آن نشان,هیچ گرگی به درون آن خط وارد نمی شد و هیچ گوسفندی نیز از آن خط خارج نمی شد .
باد حرص گرگ و حرص گوسفند / دایره مرد خدا را بود ، بند,  مولانا از اینجا به بعد به نکات عارفانه منتقل می شود و لزوم پناه جستن به اهل الله را جهت رهایی از اوصاف نا پسند مورد تاکید قرار می دهد و می گوید : همانگونه که شیبان راعی با کشیدن خطی توانست بر غریزه تهاجمی گرگ و بر حرص گوسفندان در چریدن اراضی مختلف غالب آید . اهل الله نیز می توانند جلوی وزش طوفان حرص آدمی را بگیرند . یعنی همانطور که اولیاء الله می توانند در امور تکوینی تصرف کنند . می توانند پدیده های روحی و اخلاقی انسانها را نیز تحت تصرف خود قرار دهند . پس هر کس به ظل ارشاد و عنایت اهل الله درآید و تحت تربیت آنان قرار گیرد اوصاف بهیمی و صفات مذموم از قبیل حرص و شهوت بر او غالب نیاید .
هم چنین باد اجل با عارفان / نرم و خوش ، همچون نسیم یوسفان,باد اجل و مرگ نیز نسبت به عارفان ، همانند باد سرکشی که برای یاران مومن هود (ع) ، نرم و نسیم گونه می شد ، نرم و لطیف می گردد و بوی دلاویز زیبارویان را می دهد . [ منظور این است که مرگ برای غیر مومنان و ناصالحان ، زشت و مهیب است اما برای مومنان و صالحان ، زیبا و دلنشین . چنانکه در حدیث آمده است ” مرگ نسبت به مومن ، دسته گلی است خوش بو ” و مولانا در بیت 3434 دفتر سوم می فرماید . مرگ هر یک ای پسر ، همرنگ اوست / پیش دشمن ، دشمن و بر دوست ، دوست .
آتش ، ابراهیم را دندان نزد / چون گزیده حق بود ، چونش گزد ؟,مثلا آتش نمرودیان به ابراهیم (ع) هیچ آسیبی نرساند زیرا او برگزیده و مقبول درگاه حضرت حق بود . آتش چگونه می توانست بدو زیانی وارد آورد . [ این بیت استدلالی تمثیلی است و مولانا می خواهد مطلبی را اثبات کن که پیشتر بدان پرداخته است و آن اینکه فعل و تاثیر موجودات از طبع آنها نیست بلکه منوط به مشیت الهی است زیرا اگر سوزاندن از لوازم ذاتی آتش بود ، می بایست ابراهیم را بسوزاند چرا که خاصیت ذاتی تخلف پذیر نیست . توضیح بیشتر در شرح بیت 547 همین دفتر . ]
ز آتش شهوت ، نسوزد اهل دین / باقیان را برده تا قعر زمین,اهل حقیقی دین هیچگاه از آتش شهوت نمی سوزند در حالیکه همان آتش غیر اهل ایمان را به ژرفای زمین فرو برد و پست و ذلیلشان کند .
موج دریا ، چون به امر حق بتاخت / اهل موسی را ز قبطی واشناخت,برای مثال ، موج دریا و خیزاب خروشان بحر ، وقتی که به خروش آمد یاران موسی را از قبطیان بازشناخت و موسویان را نجات داد و فرعونیان را به هلاکت افکند . [ این بیت نیز استدلال تمثیلی است و بر اساس مفاد بیت 861 همین بخش . به روایت قرآن کریم ( آیه 90 از سوره یونس و آیه 50 از سوره بقره ) موسی و بنی اسرائیل از دریا گذشتند و فرعون و فرعونیان به دنبال آنها در دریا غرق شدند . پس آب دریا دو فعل متناقض نسبت به این دو گروه انجام داد . در حالیکه اگر خاصیت ذاتی دریا غرق کردن بود می بایست هر دو گروه را در خود غرق کند . ] – قبطی مفرد کلمه قبط است و آن نام قدیم مردم مصر است . و بعضی معتقدند که قبط ، معرف لفظ مصر است . آن سان که از تاریخ بر می آید کیش آنان ستاره پرستی بوده است . آنان ستاره ها را صاحب اراده و تدبیر می شمردند و جهان را تحت تاثیر و تصرف آنها می دانستند و همین طور خدایان خود ، که زنده می کنند و می میرانند و روزی می دهند و باران می آورند .
خاک ، قارون را چو فرمان در رسید / با زر و تختش به قعر خود کشید,مثال دیگر ، همین که فرمان الهی در رسید ، زمین قارون را با گنجینه های سیمین و زرینش به قعر خود کشید و هلاکش کرد . در حالیکه زمین در نظر عامه مردم عنصری جامد و فاقد روح و شعور است . [ نام قارون ، چهار مرتبه در قرآن کریم آمده است . ( آیه 76 تا 82 سورۀ قصص ) قارون از قوم موسی (ع) بود و گویا نخستین کیمیاگر بوده است ( مسعودی و ابن ندیم بر این باور بوده اند ) و در نتیجه به مال و مکنتی هنگفت دست یافت . و هر چه قوم موسی (ع) از او خواستند که از این ثروت سرشار به نیازمندان کمک کند . امتناع ورزید و با کبر و غرور مدعی شد که این همه ثروت را از راه دانش خود بدست آورده است . سرانجام این مرد پر نخوت به کام زمین در شد . ]
آب و گل چون از دم عیسی چرید / بال و پر بگشاد ، مرغی شد ، پرید,مثال دیگر ، آب و گل همینکه از دم حضرت عیسی (ع) برخوردار شد بال و پر باز کرد و به صورت پرنده ای درآمد و پرواز کرد . [ اشاره به آیه 110 از سوره مائده قرآن کریم است که می فرماید : یاد آر هنگامی را که از گل ، صورت پرنده ای ساختی و به امر من در آن بدمیدی و آن صورت ، پرنده ای شد و به پرواز در آمد .]
هست تسبیحت بخار آب و گل / مرغ جنت شد ز نفخ صدق دل,مثال دیگر ، تسبیح و ذکر تو ، بخاری از آب و گل است یعنی نفس تو به گاه نیایش حق ، بخاری است که از کالبد مادی تو می خیزد و چون این نفس با دم صداقت قلبی همراه می شود به پرنده ای بهشتی مبدل می گردد . [ این بیت نیز استدالی تمثیلی است بر اثبات اینکه فعل و مشیت الهی است که ایجاد می کند والا مگر ممکن است که از نفس ذاکر ، مرغ خلق شود . ]
کوه طور از نور موسی شد به رقص / صوفی کامل شد و رست او ز نقص,مثال دیگر ، کوه طور از نور موسی به رقص درآمد و صوفی کاملی شد زیرا جسم موسی هم آب و گلی بیش نبود . – منظور از نور موسی این است که خداوند با تجلی جلالیه خود موسی را منور کرد و انعکاس نور موسی بر کوه طور ، آن را به رقص و چالاکی درآورد و مولانا این حالت را به حالت وجد صوفیه به هنگام سماع تشبیه کرده است .
چه عجب گر کوه ، صوفی شد عزیز / جسم موسی از کلوخی بود نیز,عجب مدار که کوه ، صوفی ارجمند و کاملی شد زیرا جسم موسی هم آب و گلی بیش نبود .
این عجایب دید آن شاه جهود / جز که طنز و جز که انکارش نبود,شاه جهود این همه شگفتی و عجایب دید ولی کاری جز تکذیب و تمسخر و  انکار نکرد .
ناصحان گفتند از حد مگذران / مرکب استیزه را چندین مران,نصیحت کنندگان به شاه گفتند در بیداد و ستم و انکار حقیقت اینقدر پافشاری مکن و توسن سرکش ستیزه گری را اینقدر به شتاب مران .
ناصحان را دست ، بست و بند کرد / ظلم را پیوند در پیوند کرد,ولی او نصیحت کنندگان را به بند و زنجیر کشید و بیداد و ستم را از حد در گذرانید و روز به روز بر ستمکاریش بیفزود .
بانگ آمد ، کار چون اینجا رسید / پای دار ای سگ که قهر ما رسید,از بارگاه الهی ندا در رسید . حالا که کار گستاخی و وقاحت تو (شاه) بدینجا رسید پس ای سگ سیرت منتظر باش که قهر و عذاب ما بر تو نازل شود .
بعد از آن ، آتش چهل گز برفروخت / حلقه گشت و ، آن جهودان را بسوخت,زان پس آتش به اندازه چهل متر شعله ور شد و به شکل حلقه درآمد و همه جهودان را احاطه کرد و سوزاند .
اصل ایشان بود ز آتش ابتدا / سوی اصل خویش رفتند انتها,اصل آن حق ستیزان از همان اول هم آتش بود پس سرانجام به اصل خود بازگشتند .
هم ز آتش ، زاده بودند آن فریق / جزوها را سوی کل آمد طریق,آنان زاده آتش بودند و مسلما جزوها به سوی کل باز می گردند . [ طبق تصریح قرآن کریم و ماثورات دینی ، اصل آدمی از خاک است لیکن در اینجا اصل آن تبهکاران را آتش می داند . چرا ؟ چون اصل آدمیان از نظر تکوینی خاک است ولی از نظر وصفی ، انسان ها یا مظهر نور حق اند و یا نار ابلیس . نوریان همانا پاکان و صالحان اند و ناریان همانا پلیدان و شیطان صفتان . چرا که شیطان مظهر قهر حق است و زاده آتش . توضیح بیشتر دو بیت اخیر در شرح بیت 763 همین دفتر آمده است . ]
آتشی بودند مومن سوز و بس / سوخت خود را ، آتش ایشان چو خس,آن بیداد گران آتشی بودند که فقط اهل ایمان را می سوزاندند اما آن آتش آنان را نیز همچون خار و خاشاک بسوزانید . [ طبق اصل جواب عمل ، خود در آتشی که افروخته بودند سوختند .
آنکه بوده ست امه الهاویه / هاویه آمد مر ، او را زاویه,آن کسی که اصل و گوهرش جهنم (هاویه) باشد باز همان دوزخ جایگاه اوست . [ هاویه به معنی سقوط کننده و یکی از نامهای دوزخ است . در آیات 8 و 9 سوره قارعه آمده است ” اما کسی که ترازوی کردار نیکش سبک باشد جایگاهش در ژرفای دوزخ است ” اینکه قرآن کریم آتش دوزخ را به هاویه توصیف کرده از ره مجاز عقلی است زیرا دوزخ سقوط نمی کند بلکه دوزخیان سقوط می کنند . ام به معنی مادر یا اصل هرچیز می باشد و در اینجا به معنی جایگاه و پناهگاه آمده است . همانطور که طفل به مادرش پناه می برد . دوزخیان نیز پناهی جز دوزخ ندارند . ]
مادر فرزند ، جویای وی است / اصلها مر فرعها را در پی است,مادر فرزند همیشه در طلب فرزند خویش است زیرا اصل ها همیشه دنبال فرع ها هستند . [ دوزخ به یک اعتبار ، صورت قهر الهی و تجسم اعمال شر و زشت است که آن نیز ظهور قهر و غضب خداست بر بنده ای که اعمال شر از او صدور می یابد . مولانا بدین جهت که میان بدکاران و قهر و غضب الهی کشش و گرایشی وجود دارد نتیجه می گیرد که بدکاران همواره به مظاهر قهر که اعمال و  نیات زشت است توجه دارند و سرانجام نیز به صورت قهر که دوزخ است باز می گردند . به هر صورت منظور مولانا این است که ” هر کس طبیعت دوزخی داشته باشد یعنی صفات و کردار و رفتار و گفتارش دوزخی باشد همان اوصاف و احوال در او تجسم می یابد و به اصل خود رجوع می کند . ]
آب اندر حوض اگر زندانی است / باد نشفش می کند کارکانی است,برای مثال ، اگر چه آب در حوض زندانی است ولی باد آنرا به سوی خود می کشد و جذب می کند زیرا آب یکه از عناصر اربع است . [ نشفش به معنی به سوی خود کشیدن است و منظور از ارکانی که منسوب به ارکان است عناصر اربعه می باشد . ] – هوا رطوبت آب را به خود جذب می کند و از آن رطوبت ، بخار و ابر تولید می شود و باران از ابر می بارد و آب به اصل و معدن خود باز می گردد . این استدلال تمثیلی در اثبات این مطلب است که هر فرعی و جزوی به اصل و کل خود رجوع دارد .
می رهاند می برد تا معدنش / اندک اندک ، تا نبینی بردنش,باد آن آب را از حوض یا استخر نجات می دهد و اندک اندک آن را از زندان حوض آزاد می سازد تا تو متوجه این امر نشوی .
وین نفس ، جان های ما را همچنان / اندک اندک دزدد از حبس جهان,هر نفسی که ما می کشیم گامی است به سوی مرگ و رهایی روح ما از زندان این دنیا . [ حضرت علی (ع) می فرماید : نفس های انسان ، گام هایی است به سوی مرگ او . ]
تا الیه یصعد اطیاب الکلم / صاعدا منا الی حیث علم,کلمات پاکیزه از جانب ما به بارگاه الهی صعود می کنند و به جایی می روند که فقط خدا از آن خبر دارد . ( قسمتی از آیه 10 سوره فاطر ) . – مفسران قران منظور از کلم (جمع کلمه) را کلمه شریفه “لااله الالله و سبحان الله و الحمدالله” می دانند و طبرسی آنرا به “طاعات” تفسیر کرده است .
ترتقی انفاسنا بالمتقی / محتفا منا الی دارالبقا,نفس های ما به برکت پاکیزگی معنوی به بارگاه الهی صعود می کند و این نفس های پاک به سان ارمغانی است از ما برای سرای جاودان . [ در اینجا نیز مراد از نفس های پاک ، ذکر و نیایش است . ]
ثم تاتینا مکافات المقال / ضعف ذاک رحمة من ذی الجلال,آنگاه در پاسخ به این ذکر و نیایش پاک ، دو چندان پاداش به ما می رسد و این از روی رحمت خداوندی است که شکوهمند و بزرگوار است .
ثم یلجینا الی امثالها / کی ینال العبد مما نالها,آنگاه حق تعالی ما را به نظایر و امثال آن تسبیح و نیایش باز می گرداند تا بنده به سبب عبادت مجدد ، مراتب و کمال دیگری کسب کند .
هکذی تعرج و تنزل دایما / ذا فلازلت علیه قایما,بدینسان ذکر و تسبیح ما همواره بالا می رود و رحمت حق پائین می آید تا بنده به کمال برسد .
پارسی گوییم ، یعنی این کشش / ز آن طرف آید که آمد آن چشش,حالا دیگر باید فارسی حرف بزنیم : این کشش روح انسانی از طرفی می آید که از آنجا طمعی از معرفت چشیده شده باشد .
چشم هر قومی به سویی مانده است / کان طرف یک روز ، ذوقی رانده است,هر قومی چشم به جانبی دوخته است و همیشه متوجه طرفی است که از آن طرف احساس ذوق و لذتی داشته باشد . [ این بیت به سادگی بیان می دارد که هرکس بدانچه ملایم طبع و سرشت اوست جذب می شود پس کشش ، فرع بر چشش است مثلا وقتی انسان از طعامی می چشد اگر آن طعام ملایم طبع او باشد بدان میل و کشش پیدا می کند . نیکلسون در بیان منظور دو بیت اخیر می گوید : حق تعالی با لطف بیکران خویش به ما احساس و ادراک روحانی ( چشش = ذوق ) عطا فرموده است تا آنکه ما به قدر استعدادی که بدان آفریده شدیم نسبت به او معرفت حاصل کنیم . آنچه ما را به سوی حق می کشد عشق و حکمت الهی است که ما را به هستی در آورد . ]
ذوق جنس از جنس خود باشد یقین / ذوق جزو از کل خود باشد ببین,مسلما همیشه میان یک جنس با جنس هم سنخ خود جاذبه و کششی وجود دارد و اصولا هر جزئی نسبت به کل خود دارای میل و کشش است و تو این حقیقت را باید ببینی . [ بنابراین میان اجزا و کل خود مجانست و الفت وجود دارد و این امر موجب پیوستگی و اتصال آنها می شود . ]
یا مگر آن قابل جنسی بود / چون بدو پیوست ، جنس او شود,یا ممکن است که ظاهرا جنس موجودی با جنس دیگری فرق کند ولی استعداد و قابلیت همجنس شدن با آن را دارد . یعنی همینکه به موجودی دیگر پیوست. با او همجنس شود . [ هر کس بالقوه قابلیت خوب و بد شدن را دارد . اگر شرایط فراهم آید استعداد بالقوه به فعلیت می رسد . ]
همچو آب و نان که جنس ما نبود / گشت جنس ما و اندر ما فزود,برای مثال ، آب و نان که ظاهرا همجنس انسان نیستند ولی همینکه داخل بدن انسان می شوند همجنس او می گردند و سبب رشد و نمو او می شوند .
نقش جنسیت ندارد آب و نان / ز اعتبار آخر ، آن را جنس دان,آب و نان از لحاظ شکل و صورت ، نقش و جنسیت انسان را ندارد ولی همینکه به بدن انسان داخل شد جزء بدن او می گردد . [ سبب جذب بر چهار گونه است . 1- جذب جنس به جنس خود 2- جذب جزو به کل خود مانند اجزای زمینی که به سوی کره خاکی رود 3- جذب جنسیت بالقوه و آنچه قابل جنسیت است مانند نان و آب و انواع خوردنی ها و آشامیدنیها که بالفعل همجنس انسان نیست ولی پس از هضم شدن جزو بدن او شود 4- پندار و نمایش جنسیت که منشاء جذب دروغین و ناپایدار است که در ابیات بعدی شرح داده می شود . ]
ور ز غیر جنس باشد ذوق ما / آن مگر مانند باشد جنس را ,و اگر ذوق و کشش ما متوجه امری شود که با ما همجنس نباشد بلکه فقط صورتا مشابهتی با ما داشته باشد .
آنکه مانند است ، باشد عاریت / عاریت باقی نماند عاقبت,در ادامه بیت قبل : این ذوق و جذب ظاهری پایدار نمی ماند و از میان می رود زیرا سبب این ذوق تنها مشابهت ظاهری بوده است و چنین چیزی عاریتی و عرضی است و باقی نمی ماند .
مرغ را گر ذوق آید از صفیر / چونکه جنس خود نیابد ، شد نفیر,برای مثال اگر پرنده ای مجذوب آواز صیادی شود به این خیال که او هم پرنده ای همجنس اوست . وقتی به دنبال آن آواز برود و متوجه شود که آواز دهنده انسانی است که به تقلید پرندگان نغمه سرائی می کند ، از او می رمد زیرا آن شخص همجنس پرنده نیست و ای بسا برای صید کردن او نغمه سرائی می کند .
تشنه را گر ذوق آید از سراب / چون رسد در وی ، گریزد ، جوید آب,مثال دیگر : هر گاه شخصی تشنه ، سراب را در بیابان مشاهده کند نسبت به آن میل و جاذبه ای پیدا می کند زیرا سراب همچون آب به نظر می رسد ولی همین که بدان نقطه رسید از آن می گریزد و باز به دنبال آب می رود . [ این هم مثالی بود برای نوع چهارم کشش . ]
مفلسان گر خوش شوند از زر قلب / لیک آن رسوا شود در دار ضرب,مثال دیگر : اگرچه گدایان با دریافت سکه های تقلبی شادمان شوند ، ولی وقتی آن سکه ها در ضرابخانه وارد می شود و محک بخورد معلوم می شود که تقلبی بوده است .
تا زراندودیت از ره نفکند / تا خیال کژ تو را چه نفکند,مبادا که سکه های تقلبی فریبت دهد . زنهار تا خیالات ناراست تو را به چاه گمراهی و شقاوت نیفکند . [ ای طالب حقیقت ، بسیارند کسانی که خود را به طلای حرف حق می آرایند ولی حقیقت در باطن آنان ریشه ندارد . مبادا که فریفته این گندم نمایان جو فروش شوی . ]
از کلیله باز جو آن قصه را / واندر آن قصه طلب کن حصه را,برو آن حکایتی که در بسط این مطلب خواهیم آورد از کتاب کلیله و دمنه بخوان و از آن حکایت بهره ای بگیر . یعنی از آن به قدر ظرفیت و استعدادت نکته های معنوی را دریافت کن .
کی گذارد آنکه رَشکِ روشنی است / تا بگویم آنچه فرض و گفتنی است,در ایتجا شنوندگان مثنوی ، شنیدن اسرار و حقایق معنوی را تاب نمی آرند و اظهار خستگی و دلتنگی می کنند و بیشتر مایل می شوند تا صورت ظاهری حکایت را بشنوند . به همین سبب ، مولانا نیز رعایت حال آنان می کند و موقتاََ بیان اسرا و حقایق معنوی را متوقف می سازد و به نقل ظاهر داستان باز می گردد و قبل از آغاز حکایت ، 9 بیت زیر را به عنوان تبیین علل این بازگشت می آورد . معنی بیت : آن محبوب حقیقی که مورد رشک و حسد روشنایی است . کی می گذارد که معانی و حقایقی که گفتنش بایسته و شایسته است بگویم ؟ او حتی به انبیاء و اولیاء نیز اجازه نمی دهد که فراتر از افهام عامه و عقول مردم سخنی بگویند . [ اکبرآبادی گوید : مراد از رشکِ روشنی ، آفتاب معنی ( = حق تعالی ) است که افتاب صوری ( = خورشید ) نسبت به آن رشک می برد . ( شرح ولی محمد اکبرآبادی ، دفتر دوم ، ص 33 ) ]
بحر ، کف پیش آرد و ، سدّی کند / جَر کند وز بعدِ جَر ، مدّی کند,برای مثال : گاه می شود که دریا کف ها را همراه با امواج خروشان به سوی ساحل می راند . و کف ها روی دریا را می پوشاند و گاه آبِ دریا پایین می رود و سپس بالا می آید . [ جر = کشیدن و فروکشیدن است . در اینجا مراد جزر است که به معنی پایین رفتن آب دریاست . ضدِ آن مَد است که اصطلاحاََ به معنی بالا آمدن آبِ دریاست . این عمل در اثر جاذبۀ ماه و خورشید ، در شبانه روز دو بار انجام می گیرد . ] _ منظور بیت : حال انبیاء و اولیاء همانند احوال مختلف دریاست . گاه به خروش و تلاطم می آیند و کفِ الفاظ و کلمات را روی دریای معنی می آورند و به قدر عقول مردم حرف می زنند و گاه از تلاطم باز می ایستند و کفِ الفاظ را از روی دریای معنی واپس می رانند و چهره معنا را نمایان می سازند و سپس دوباره به تلاطم درمی آیند و صورتِ آنها را نشان می دهند . ( مقتبس از شرح کبیر انقروی ، دفتر دوم ، جزو اول ، ص 88 و 89 ) . خلاصه گاهی به اقتضای مجلس و حالِ مستمعان ، اسرار و حقایق را بیان می کنند و چون حالِ شنوندگان مناسب بیان اسرار نمی بینند . عنان از رازگویی باز می گیرند و دوباره به نقل مطالبی ساده و در خور اذهان عموم و حکایات و تمثیلات می پردازند . چنانکه اسلوبِ قرآنی نیز بر این قرار است . [ اکبرآبادی می گوید : مولانا در اینجا معنی را به دریا و حکایات و قصص را به کف تشبیه کرده است . ( شرح مثنوی ولی محمد اکبرآبادی ، دفتر دوم ، ص 35 ) ]
این زمان بشنو ، چه مانع شد ؟ مگر / مُستمع را رفت دل ، جایی دگر,اینک گوش کن که چه عاملی سبب جلوگیری از بیان حقایق و اسرار شد ؟ گویا که قلب شنونده از استماع معانی منصرف شده و به جایی دیگر متوجه شده است . [ از اینرو لازم آمد که ما نیز از شرح اسرار بگذریم و صورت حکایت را بازگو کنیم ]
خاطرش شد سویِ صوفیِ قُنُق / اندر آن سودا ، فرو شد تا عُنُق,حواس شنونده متوجه حکایت صوفی ای شد که در خانقاه ، مهمان شده بود . و در آن فکر و خیال تا گردن فرو رفت . یعنی کاملاََ غوطه ور شد .
لازم آمد باز رفتن زین مَقال / سویِ آن افسانه بهرِ وصفِ حال,پس لازم است که ما نیز از شرح اسرار و بیان حقایق ، منصرف شویم و برای شرح حال و ماجرای آن صوفی به سوی نقل داستان باز آییم .
صوفی آن صورت مپندار ای عزیز / همچو طفلان تا کی از جوز و مَویز ؟,ای عزیز ، تو اینگونه گمان مکن که منظور از صوفی ، همان صورت و شکل و هیبت ظاهری است . تا کی می خواهی مانند کودکان ، شیفته گردو و کشمش باشی ؟ [ صوفی آن نیست که به آداب ظاهری تصوّف ، آراسته و به رسوم آن مترسّم باشد . بلکه صوفی آن کس است که از بندِ هوی و کمندِ ریا رهیده باشد . ای ظاهربین از خامی عقلِ کودکانه بگذر تا به حقیقت واصل شوی . ( توضیح بیشتر در شرح بیت 159 همین دفتر ) ]
جسمِ ما جوز و مَویز است ای پسر / گر تو مَردی ، زین دو چیز اندر گذر,ای پسر ، جسم ما در مَثَل مانند گردو و کشمش است . اگر تو واقعاََ مردی از این دو درگذر . [ همین طور که کودکان نسبت به تنقلات علاقمندند . انسان کودک منش نیز به جسم و شهوت پای بند است . پس تا از منزل هوی سفر نکنی از مرحلۀ کودکی برون نخواهی شد . ]
ور تو اندر نگذری ، اِکرامِ حق / بگذراند مر تو را از نُه طبق,و اگر تو قیدِ صورت و جسم را نزنی . مسلماََ اِکرامِ حق تعالی تو را از نُه طبقۀ آسمان می گذراند . یعنی تو را از زندگی مادّی و عالم ماده و مدّت بیرون می برد . [ نُه طبق اشاره دارد به : قمر ، عطارد ، زهره ، شمس ، مریخ ، مشتری ، زُحل ، کرسی و عرش . ( رسائل اخوان الصفا ، ج 2 ، ص 26 ) ]
بشنو اکنون صورت افسانه را / لیک هین از کَه جدا کن دانه را,اینک صورت و قالب افسانه را گوش کن . ولی مواظب باش که ضمنِ شنیدنِ صورتِ داستان ، دانه را از کاه جدا کنی . یعنی فقط به ظاهرِ داستان توجه نکن بلکه از آن عبرت بگیر و حقایق و اسرار را در لابلای آن دریاب . [ در آیه 176 سوره اعراف آمده است . « نقل کن حکایات ، باشد که شنوندگان در آن اندیشه کنند »
حلقۀ آن صوفیانِ مستفید / چون که بر وَجد و ، طَرب آخر رسید,همینکه حلقۀ آن صوفیان بهره مند از تعالیم و ارشاد پیر ، با وجد و شادی به پایان رسید . [ وَجد ، در لفظ به معنی یافتن و در اصطلاح صوفیان ، واردی است که از حق تعالی بر دل سالک بی هیچ تکلّف تعمّلی می آید و حالِ او را دگرگون می سازد . وَجد گاه همراه با اندوه است و گاهی همراه با شادی و سرور . و صاحب وَجد ، سالکی است که هنوز در راه است و حُجُبِ نفسانی را از خود نهشته است . ( مقتبس از مصباح الهدایة ، ص 132 و ترجمه رسالۀ قشیریه ، ص 100 ) ]
خوان بیاوردند بهرِ میهمان / از بهیمه یاد آورد آن زمان,برای آن صوفی که مهمان خانقاه بود . سفره پهن کردند . ولی در همین موقع بود که آن صوفی یادِ مرکوبش افتاد .
گفت خادم را که در آخور برو / راست کن بهرِ بهیمه کاه و جو,به خادم خانقاه گفت : به آخور برو و به آن حیوان سری بزن و جو و کاهی برای آن زبان بسته فراهم کن . [ خادم ، در میان مشایخ صوفیه ، کسی را گویند که برای انجامِ خدمتِ فقرا گماشته می شود . ( شرح کبیر انقروی ، دفتر دوم ، جزو اول ، ص 72 ) . صوفیان برای این خدمت ، اهمیت فراوانی قائل بودند تا بدانجا که حتی در نوافل نیز مرجّح می دانستند و کسی به کسوتِ خدمت درمی آمد که صفت جوانمردی و بخشش و ایثار در او بغایت وجود داشت . گاه نیز سفلگانی دون همّت برای خودنمایی و ارضای هوای نفسانی ، بدین کسوت درمی آمدند و در خدمت ، ناخالصی نشان می دادند و این و آن را رنجه می ساختند . اینها را لقب خادم نشاید بلکه باید متخادم گفت . ( مقتبس از عوارف المعارف ، ص 37 و 38 ) . در این حکایت نیز با خادم ریاکار و خودبین روبرو هستیم . به صورت خادم است و به سیرت هادم . ]
گفت لاحول ، این چه افزون گفتن است ؟ / از قدیم این کارها ، کارِ من است,خادم گفت : پناه بر خدا ، این چه سخنِ زائدی است که می گویی . زیرا از دوران پیشین و از زمانهای قدیم این قبیل کارها ، وظیفه من بوده است . لاحَول = لاحَولَ وَلاقُوَةَ الّابِالله . نیرو و قدرتی نیست مگر خدا را . ]
گفت : تر کن آن جوش را از نُخُست / کآن خرِ پیر است و دندانهاش سست,صوفی به خادم گفت : ابتدا جو این زبان بسته را خیس کن . زیرا که آن حیوان ، خری پیر است و دندانهایش نیز کُند و سست .
گفت : لاحول ، این چه می گویی مِها / از من آموزند این ترتیب ها,خادم به صوفی گفت : پناه بر خدا ، ای سرور و بزرگ من ، این چه حرفی است که می زنی ؟ دیگران هم این کارها را از من یاد می گیرند .
گفت : پالانش فرو نِه پیش پیش / داروی مَنبَل بنه بر پشتِ ریش,صوفی به خادم گفت : ابتدا پالانش را از پشتش بردار و روی زمین بگذار . و بر زخمِ پشتش مرهم بمال . [ مَنبِل = نام گیاهی که جهت بهبود زخم ها و جراحت های تازه بکار برند . ( فرهنگ معین ، ج 4 ، ص 4378 ) ، منبل دارو ]
گفت : لاحول ؛ آخر ای حکمت گزار / جنس تو مهمانم آمد صد هزار,خادم به صوفی گفت : پناه بر خدا ، ای که سخنان حکمت آمیز می بافی و حرفهای زیادی می زنی . تا کنون نظیر تو ، شمار بسیاری مهمان برای من رسیده است . [ صد هزار در اینجا نماینده کثرت است نه عددی معین ]
جُمله راضی رفته اند از پیشِ ما / هست مهمان ، جانِ ما و ، خویش ما,همۀ آن مهمانان که تعدادشان بسیار بوده از نزدِ ما راضی و خرسند رفته اند . زیرا مهمان به منزلۀ جان و روان ماست . ( مقتبس از شرح کفافی ، ج 2 ، ص 38 ) [ برخی شارحان خویش را به معنی تن گرفته اند . ( نثر و شرح مثنوی شریغ ، دفتر دوم ، ص 62 )
گفت : آبش دِه ، ولیکن شیر گرم / گفت : لاحول از توام بگرفت شرم,صوفی گفت : به آن حیوان زبان بسته آب بده . ولی مواظب باش که آبش ولرم باشد . خادم گفت : پناه بر خدا که از سخنانت شرمنده شدم . [ شیر گرم = ملایم ، گرم به اندازه شیر تازه جوشیده شده ]
گفت : اندر جُو تو کمتر کاه کُن / گفت : لاحول ، این سخن کوتاه کُن,صوفی گفت : وقتی جو را با کاه مخلوط می کنی . کاه کمتر در آن بریز . خادم گفت : پناه بر خدا ، این سخنان را دیگر مگو .
گفت : جایش را بروب از سنگ و پُشک / ور بُوَد تَر ، ریز بر وَی خاکِ خشک,صوفی گفت : جای آن حیوان زبان بسته را از سنگ و سرگین و کثافات جارو کن . و اگر زیرش خیس بود مقداری خاکِ خشک در آنجا بریز . [ پُشک = پِشکلِ بز و گوسفتر و امثال آن ]
گفت : لا حول ، ای پدر لا حول کُن / با رسولِ اهل ، کمتر گو سَخُن,خادم گفت : پناه بر خدا ، ای پدر معنوی ، تو نیز پناه بر خدا بگو و به قاصدی که لیاقت و اهلیت دارد ، در بارۀ وظیفه اش کمتر با او سخن بگو .
گفت : بِستان شانه ، پشتِ خر بخار / گفت : لاحول ، ای پدر شرمی بدار,صوفی گفت : قِشو را بگیر و پشتِ خر را قِشو بزن . ولی خادم گفت : پناه بر خدا ، ای پدر خجالت بکش . [ چنانکه در طریقت ، پُرگویی و چانه زدن ، نشانِ بی شرمی و قساوت قلب است ]
خادم این گفت و میان را بست چُست / گفت : رفتم کاه و جو آرم نُخُست,خادم این سخنان را گفت و چنین نمود که آمادۀ انجام ماموریت است . پس به صوفی گفت : رفتم که کاه و جو را بیاورم . [ میان بستن = کنایه از آماده شدن ]
رفت ، وز آخُر نکرد او هیچ یاد / خواب خرگوشی بِدآن صوفی بداد,خادم از آنجا رفت ولی هیچگونه یادی از آخور آن حیوان زبان بسته نکرد و آن صوفی را به خواب خرگوشی فرو برد . در واقع آن صوفی را خام کرد . [ خواب خرگوشی = شرح بیت 1156 دفتر اول ]
رفت خادم جانبِ اوباشِ چند / کرد بر اندرز صوفی ، ریش خند,آن خائمِ هادم ، یکسره نزدِ عده ای از ولگردان رفت و با آنان به صحبت پرداخت و در سفارش های آن صوفی خنده تمسخر آمیز کرد . یعنی به ریشش خندید . [ اوباش = فرمایگان ، مردم پست  ، بی سر پاها
صوفی از ره مانده بود و ، شد دراز / خواب ها می دید با چشمِ فراز,آن صوفی که از رنجِ راه خسته و کوفته شده بود . دراز کشید ، و با چشمان بسته خواب هایی می دید . [ فراز = بلندی ، پستی ، در اینجا به معنی بسته ]
کآن خرش در چنگِ گرگی مانده بود / پاره ها از پشت و رانش می رُبود,خواب می دید که الاغش به چنگال گرگی گرفتار شده و گرگ ، پشت و ران آن حیوان زبان بسته را پاره پاره می گند .
گفت لاحول ، این چه سان ماخولیاست ؟ / ای عجب آن حادمِ مُشفِق کجاست ؟,صوفی از خواب پرید و از شدّتِ اضطراب با خود می گفت ، این دیگر چه خیالاتِ یاوه ای است ؟ شگفتا ، آن خادمِ مهربان کجاست ؟ [ ماخولیا = مالیخولیا ، یک نوع بیماری عصبی که باعث خیالات بیهوده می شود و گمان می کند که خیالاتش حقیقت دارد ]
باز می دید آن خرش در راهِ رَو / گه به چاهی می فتاد و گه به گَو,دوباره صوفی به خواب رفت و این بار خواب دید که الاغش هنگامِ راه رفتن گاه به چاهی سقوط می کرد و گاهی به گودالی می افتد .
گونه گون می دید ناخوش واقعه / فاتحه می خواند او والقارعه,صوفی باز خوابش برد و این بار خواب های پریشان و گوناگون می دید . برای رهایی از این خواب های پریشان و هولناک ، شروع کرد به خواندن سوره فاتحه و قارعه .
گفت : چاره چیست ؟ یاران جَسته اند / رفته اند و جمله درها بسته اند,صوفی با خودش می گفت : حالا چاره چیست ؟ یاران و دوستان همه برخاسته و از خانقاه رفته اند و همه درها را نیز بسته اند .
باز می گفت : ای عجب آن خادمک / نَه که با ما گشت هم نان و نمک ؟,باز با خودش می گفت : شگفتا ، مگر آن ختئم با ما نان و نمک نخورد ؟ [ پس نباید نسبت به ما خیانتی ورزد و کوتاهی و تقصیری کند ]
من نکردم با وَی اِلّا لطف و لین / او چرا با ما کند برعکس ، کین ؟,من که نسبت به آن خادم ، جز لطف و نرمی کاری نکرده ام . او چرا برعکس ، بامن دشمنی می کند . [ این حرف ها را برای تسلّی و دلخوشی خود می گفت . ]
هر عداوت را سبب باید سَنَد / ورنه جنسیت وفا تلقین کند,هر دشمنی و عداوتی باید مبتنی بر علت و سببی باشد . واِلّا هم جنس بودن ، موجب رعایت وفاداری است . [ مولانا در باره مجانست در بیت های 639 تا 641 دفتر اول سخن گفته است ]
باز می گفت : آدمِ با لطف و جود / کی بر آن ابلیس جَوری کرده بود ؟,باز با خود می گفت : حضرت آدم (ع) با آن همه لطف و سخاوت ، کی در حقِ ابلیس ستمی کرده بود . [ در حالی که آن ابلیس پُر تلبیس نسبت به آدم (ع) خیانت ورزید ]
آدمی مر مار و کژدم را چه کرد / کو همی خواهد مر او را مرگ و درد ؟,مثلا آدم به مار و عقرب چه بدی رسانده که آنها مرگ و درد را برای او خواهانند . یعنی قصدّ هلاک و آزار انسان را دارند .
گرگ را خود خاصیت بِدریدن است / این حسد در خلق ، آخِر روشن است,معلوم است که خاصیت و خوی گرگ ، دریدن این و آن است . ولی حسادت هم در مردم آشکارا دیده می شود . [ پس احتمال دارد که آن خادمِ هادم ، به مقتضای پلیدی و خیانتِ درون ، در مقابل نیکی و احترامی که بدو کرده ام نسبت به من گزندی رساند ]
باز می گفت این گُمانِ بد خطاست / بر برادر این چنین ظنّم چراست ؟,صوفی باز با خود گفت : در حقِ آن خادم ، این بدگمانی نارواست . چرا باید در بارۀ برادرم چنین گمانِ بَدی داشته باشم . [ در سوره حجرات در قسمتی از آیه 12 آمده است . « ای کسانی که ایمان آورده اید ، از بسیاری گمان ها دوری کنید که همانا پارهای از گمان ها ، گناه است » ]
باز گفتی حَزم ، سُوالظنِ توست / هر که بَد ظن نیست کی ماند دُرُست ؟,دوباره با خود گفت : دوراندیشی ، در بَدگمانیِ تو است . هر کسی که بدگمان نباشد کی سالم می ماند . [ هر کس که نسبت به مسائل پیرامونش بدگمان نگردد . نمی تواند از شرّ توطئه و خدعۀ دشمنان سالم بدر برد ]
صوفی اندر وسوسه و ، آن خر چنان / که چنین بادا جزای دشمنان,صوفی دچار این وسوسه ها و خیالات پریشان بود . و آن خر نیز گرفتار بلا و رنجی بود که سزاوار است دشمنان بدان حالِ زار دچار آیند .
آن خرِ مسکین میانِ خاک و سنگ / کژ شده پالان ، دریده پالهَنگ,آن خر بینوا در میان خاک و سنگ درغلتیده بود و پالان از کمرش واژگون شده و پالهنگ اش گسسته بود . [ پالهنگ = ریسمانی که بر یک جانبِ اسب و الاغ بندند ]
کُشته از ره ، جملۀ شب بی علف / گاه در جان کندن و ، گه در تلف,از راه رفتن بسیار به حالِ مرگ افتاده بود . تمام شب را بی علف سر کرده بود . گاهی در حالِ جان کندن بود و گاهی در حالِ مُردن و تلف شدن .
خر همه شب ذکر می کرد : ای اِله / جَو رها کردم ، کم از یک مشتِ کاه,آن الاغ زبان بسته سراسر شب با زبان حال می گفت : خدایا ، من از جو صرف نظر کردم . حداقل یک مشت کاه به من برسان .
با زبان حال می گفت : ای شیوخ / رحمتی ، که سوختم زین خامِ شوخ,با زبان حال چنین می گفت : ای سروران و ای بزرگان ، شما رحمتی کنید که از دستِ این نادان و بی شرم سوختم . [ خامِ شوخ = نادانِ گستاخ و بی شرم ]
آنچه آن خر ، دید از رنج و عذاب / مرغِ خاکی بیند اندر سیلِ آب,رنج و عذابی که آن شب ، الاغ زبان بسته دید . پرنده خشکی در سیلاب می بیند . یعنی همان اندازه که پرنده خشکی در آب دچار بلا و عذاب می شود . آن الاغ بیچاره نیز آن شب عذاب دید .
پس به پهلو گشت آن شب تا سحر / آن خرِ بیچاره از جوع البَقَر,خر بیچاره آن شب تا سحر از شدّتِ گرسنگی این پهلو و آن پهلو می شد . [ جوع البقر = از بیماریهای معده است که مبتلای بدان هر چه بخورد ، سیر نمی شود و گاو بدان مرض بسیار مبتلا می شود ]
روز شد ، خادم بیامد بامداد / زود پالان جُست ، بر پُشتش نهاد,همین که روز فرا رسید . خادم سحرگاه به طویله آمد و بی درنگ پالان را پیدا کرد و در پشتِ آن زبان بسته گذاشت .
خَرفروشانه ، دو سه زخمش بزد / کرد با خر آنچه ز آن سگ می سزد,خادم ، مانند خر فروشانِ حرفه ای به آن خرِ بیچاره دو سه سیخک زد و زخمی اش کرد و آنچه که از آن سگ سیرت و درنده خو برمی آمد با آن زبان بسته کرد .
خر ، جهنده گشت از تیزیّ نیش / کو زبان ، تا خر بگوید حالِ خویش ؟,از تیزی و شدّتِ نیشتر خادم ، خر می جهید . ولی مگر آن خر زبان داشت که حال زارِ خود را بازگو کند ؟
چون که صوفی برنشست و شد روان / رِو در افتادن گرفت او هر زمان,همین که صوفی سوار بر الاغش شد و به راه افتاد . حیوان زبان بسته هر لحظه به روی زمین واژگون می شد .
هر زمانش خلق برمی داشتند / جمله رنجورش همی پنداشتند,هر دفعه که الاغ صوفی به زمین می افتاد . مردم آن را بلند می کردند و می پنداشتند که آن حیوان ، بیمار و رنجور است .
آن یکی گوشش همی پیچید سخت / و آن دگر در زیرِ کامش جُست لَخت,یکی گوشِ الاغ را محکم می کشید و آن دیگری زیر زبان و دهانش را بررسی می کرد . یعنی که شاید زخمی پیدا کند .
و آن دگر در نعلِ او می جُست سنگ / و آن دگر در چشمِ او می دید زنگ,و آن یکی نعلِ خر را نگاه می کرد که شاید در آن سنگی فرو رفته باشد . و آن دیگری چشم الاغ را وارسی می کرد که شاید لکه ای در آن پیدا شده باشد .
باز می گفتند ای شیخ ، این ز چیست ؟ / دی نمی گفتی که شکر ، این خر قوی ست,رفقای صوفی باز به وی می گفتند : ای شیخ ، این دیگر چه حالتی است ؟ مگر تو نبودی که دیروز می گفتی ، سپاس خدا را که این الاغ ، بس نیرومند است .
گفت ، آن خر کو به شب لاحول خَورد / جز بدین شیوه نداند راه کرد,آن صوفی به رفقایش پاسخ داد : خری که شب به جای کاه و جو ، لاحول بخورد شیوۀ راه رفتنش غیر از این نخواهد بود .
چون که قوتِ خر ، به شب لاحول بود / شب مُسبّح بود و ، روز اندر سجود,وقتی که علوفۀ الاغ در شب ، لاحول باشد . پس آن حیوان زبان بسته سراسر شب را به تسبیح گفتن مشغول می شود و ناچار در روز به سجده می افتد و واژگون می شود .
آدمی خوارند اغلب مردمان / از سلام علیک شان کم جُو امان,بسیاری از مردم ، در واقع آدمخوارند . پس نباید به سلام علیک ظاهری آنان چندان مطمئن باشی . [ زیرا سلام علیک و قول و قرارهای آنان ، نظیر لاحول گفتن خادمِ خانقاه است . از اینجا تا بیت 263 نتیجه گیری از بیان این حکایت است . ]
خانۀ دیو است دل های همه / کم پذیر از دیو مردم دَمدَمه,دل های مردم ، خانۀ شیطان است . از مردم شیطان پرست کمتر فریب بخور . [ زیرا ظاهراََ لاف و گزافِ دوستی می زنند ولی باطناََ در صدد فریفتن این و آن اند . دَمدَمه = سخن فریبنده گفتن ، گول زدن ]
از دَمِ دیو آن که او لاحول خَورد / هم چو آن خر در سَر آید در نبرد,آن کس که از نَفَسِ شیطان ، لاحول خورد . یعنی کسی که مفتون سخنان فریبندۀ دیگران شود . مانندِ آن خرِ صوفی بالاخره هنگام حرکت و عزیمت با سر به زمین واژگون می افتد ]
هرکه در دنیا خورَد تلبیس دیو / وز عدوّ دوست رُو تعظیم و ریو,هر کس که در این دنیا حیله و نیرنگِ شیطان را بخورد و از دشمنِ دوست نما ، اخترام و مکر را باور کند . [ ریو = حیله ]
در رَهِ اسلام و بر پول صِراط / در سَر آید همچو آن خر از حُباط,در راهِ اسلام و مسلمانی بر سرِ پلِ صراط ، مانند آن خر صوفی از ضعف و پریشانی با سر به زمین سقوط خواهد کرد . [ حُباط = حالت شبیه به دیوانگی ، شوریدگی مغز ، پری زدگی . ( فرهنگ معین ، ج 1 ، 1396 ) ] صراط : در لغت به معنی بلیعدن است ، علت اینکه به راه ، صراط گویند این است که راه ، رهگذران را در خود ناپیدا می کند و گویی که آنان را فرو می بلعد . در تفاسیر قرآن کریم ، صراط را راه راست ، راه آشکار و وسیع معنی کرده اند . ( قاموس قرآن ، ج 4 ، ص 122 و 123 ) . پلِ صراط همان راهِ مستقیم دین و فطرت الهی است . عرفا در شرح صراط می گویند : هر پدیده ای دارای حرکتی فطری به سوی حق تعالی است . یعنی راهِ کمال را فطرتاََ می پوید . ولی در میان موجودات این انسان است که علاوه بر حرکت نخست دارای یک حرکت ارادی و اختیاری نیز هست که البته این راه ، ویژه کاملان است . هرگونه کژی و انحراف از این راه (صراط مستقیم) آدمی را به ژرفای دوزخ می برد . صراط مستقیم از حیث دقت و اهمیت دارای دو جنبه است . یکی علمی و دیگری عملی . از حیث علمی بارکتر از موست زیرا کشف دقایق و اسرار و حقایق الهی و مسائل یقینی از مو بارکتر است . چنانکه در ضرب المثل گویند : این نکته ، از مو باریکتر است . و جنبه عملی آن نیز از شمشیر ، تیزتر است . زیرا ایجاد تعادل میان قوای متضّادِ آدمی و عدم انحراف واقعاََ در حساسیت و خطیر بودن از شمشیر هم تیزتر است . ( مقتبس از شواهد الربوبیة ، ص 290 و 291 )
عِشوه های یارِ بَد مَنیوش هین / دام بین ، ایمن مَرو تو بر زمین,آگاه باش و به خود آی که عشوه ها و نازهای رفیق بَد ، تو را فریب ندهد . حتی در روی زمین که راه می روی با خیال راحت راه نرو . شاید بر سرِ راهت دامی گسترده باشند . [ منیوش = گوش مکن ، فعل نهی از نیوشیدن ( = گوش کردن و پذیرفتن ) ]
صد هزار ابلیسِ لاحول آر بین / آدما ، ابلیس را در مار بین,صد هزار شیطان ریاکار و فریبکار را بشناس و زیر نظر قرار بده . و ای آدم در درونِ مار ، ابلیس را مشاهده کن . [ به نقل تورات ، ابلیس در صورتِ مار ابتداء حوا را فریب می دهد و سپس حوا ، آدم را به خوردن از شجرۀ ممنوعه تحریض می کند . آدم گفت : این زنی که قرین من ساختی . وی از میوه درخت به من داد که خوردم . پس خداوند به زن گفت : این چه کار است که کردی ؟ زن گفت : مار مرا اغوا نمود که خوردم . ( سِفر پیدایش ، باب سوم ، آیه 14-12 ) . اکبرآبادی می گوید : در این بیت ، اشارت به این مطلب است که ابلیسی و شیطان صفتی در درون هر کسی وجود دارد . ( شرح مثنوی ولی محمد اکبرآبادی ، دفتر دوم ، ص 44 ) ]
دَم دهد گوید تو را ، ای جان و دوست / تا چو قصّابی کشَد از دوست ، پوست,تو را افسون می کند و «جان» و «دوست» خطاب می کند تا مانند قصّاب ، پوست از دوست (گوسفند و نظایر آن) بر کنَد . [ قصّاب هم به ظاهر با گوسفندان دوستی می ورزد و با دادن آب و علف و برآوردن اصواتِ دوستانه و محبت آمیز ، آن زبان بسته ها را به مسلخ می کشد و خونشان می ریزد و پوست از تنشان جدا می کند . شیطان صفتان نیز با مردم ساده لوح چنین معاملتی دارند . ]
دَم دهد ، تا پوستت بیرون کشَد / وایِ او کز دشمنان ، اَفیون چَشَد,آن انسانِ شیطان صفت با افسون های فریبندۀ خویش ، تو را گمراه می کند تا پوست از سرت بکنَد . وای به حال کسی که از دستِ دشمنانِ دوست نما اندکی تریاک استفاده کند . [ دَم دادن = افسون خواندن بر مار ، در اینجا فریب دادن / افیون چشیدن = در لغت به معنی خوردن اندکی تریاک و یا مزه کردن آن است . ولی مراد این است که دشمنان شیطان صفت و تبه کاران بدنهاد در لباس دوست درمی آیند و با فردی ساده لوح ، طرح دوستی می ریزند و او را به مجلسِ کیف دعوت می کنند و بستی تریاک بر سرِ وافور می گذارند و به دستِ او می دهند و از خواصِ تریاک دَم می زنند و مثلا می گویند : اگر این بست را بکشی طبعت در مقابل امراض ، مقاوم می شود و همیشه جوان و نیرومند می مانی و … از این اراجیف بسیار می بافند تا آن نگون بخت را خام کنند و به جرگۀ اهلِ کیف درآورند و بیچاره اش کنند . ]
سَر نهد بر پای تو ، قصّاب وار / دَم دهد تا خونت ریزد زارِ زار,آن انسان شیطان صفت ، چاپلوسی و تملق می کند تا همانند آن قصّاب که گوسفندان را می کُشد . تو را با حالی زار و خوار ، خونت را بریزد و هلاکت نماید .
همچو شیری ، صیدِ خود را خویش کُن / ترک عشوۀ اجنبی و ، خویش کُن,مانند شیر باش و شکار خود را خودت صید کن . عشوه و نازِ بیگانه و دشمن را رها کن و از خوشامد گویی و ثناخوانی آنان استقبال مکن .
همچو خادم دان مراعاتِ خَسان / بی کسی بهتر ، ز عشوۀ ناکسان,غمخواری و مواظبتِ فرومایگان را مانند مواظبتِ آن خادم بدان . بی کسی و تنهایی بهتر است از خوشامد گویی و ثناخوانی انسان های تبه کارِ بدنهاد .
در زمینِ مردمان ، خانه مکُن / کارِ خود کُن ، کارِ بیگانه مکُن,برای مثال ، نباید در زمینی که به دیگران تعلق دارد . خانه ای بسازی . کارِ خود را بکن و برای بیگانه کار مکن . [ حالا گوش کن که مقصود از بیگانه چیست ]
کیست بیگانه ؟ تنِ خاکیّ تو / کز برای اوست غمناکیّ تو,بیگانه کیست ؟ مسلماََ بیگانه ، این جسمِ تو است که از خاک دید آمده ، همان جسمی که برای آن دل می سوزانی و غم می خوری و سخت بدان توجه می کنی .
تا تو تن را چرب و شیرین می دهی / جوهرِ خود را نبینی فَربَهی,تا وقتی که این جسمِ مادّی خود را با غذاهای چرب و شیرین پرورش می دهی . هرگز نمی توانی روحت را قوی و نیرومند ببینی . [ توجه به نفسانیات و شهوات ، روح را خموده می سازد ]
گر میانِ مُشک تن را جا شود / روزِ مُردن گَندِ او پیدا شود,اگر فرضاََ بدن آدمی را در میان مُشک هم که قرار بدهند . باز پس از مرگش بوی گند از آن بلند می شود .
مُشک را بر تن مَزن ، بر دل بمال / مُشک چه بوَد ؟ نامِ پاکِ ذوالجلال,مُشک را بر جسمت نزن بلکه آن را بر دلت بمال . مُشک چیست ؟ مسلماََ مُشک نامِ پاکِ خداوند بلند مرتبه است که ذکر نام های او قلب و روح را لطیف و معطر می سازد . ( ذوالجلال = دارندۀ شکوه ) . [ همین طور اذکار الهی نباید ظاهرب و به صورت لقلقۀ لسان باشد بلکه ذاکر باید در مذکور مستغرق شود ]
آن منافق مُشک برتن می نهد / روح را در قعرِ گُلخُن می نهد,آن آدمِ منافق ، مُشک را بر جسمش می مالد . ولی روح خود را در ژرفای آتشدان قرار می دهد . [ گُلخُن = اجاق و آتشدان حمام های قدیمی که جای بسیار کثیف و دودآلودی بوده است ]
بر زبان ، نامِ حق و ، در جانِ او / گندها از فکرِ بی ایمانِ او,آن منافق ، نامِ حق را ظاهراََ بر زبان می آورد ولی روحش به واسطۀ افکار بی ایمان وی ، بوی گند می دهد .
ذکر ، با او همچو سبزه گُلخُن است / بر سرِ مَبرَز گُل است و ، سوسن است,ذکر خدا در دهان منافق مانند سبزه ای است که در گُلخُن حمام بروید . یا همچون گُل و سوسنی است که روی مستراح بدمد . [ اکبرآبادی گوید : در اینجا گُلخُن به معنی مزبله و سرگین دان است . ( شرح مثنوی ولی محمداکبرآبادی ، دفتر دوم ، ص 45 ) . و نیز اشاره است به حدیث « از سبزه های دمیده در سِرگین دان بپرهیزید » ( احادیث مثنوی ، ص 43 ) ]
آن نبات آنجا یقین ، عاریّت است / جای آن گُل ، مجلس است و عشرت است,بی گمان ، آن گُل در آنجا عاریتی است . زیرا جای اصلی گُل ، مجلس دوستان و محفل جشن و سرور است . [ همین طور ذکر نام های الهی نسبت به منافق جنبۀ عارضی و عاریتی دارد . و جای اصلی ذکر خدا ، مجلس اهل الله است . لازم به توضیح است که ذکر ، یکی از ارکانِ سلوک است . در قرآن کریم آیات بسیاری در این باب آمده است . ( سوره بقره،  آیه 152 و سوره آل عمران ، آیه 41 و سوره اعراف ، آیه 205 و … ) . اهل سلوک با الهام از قرآن کریم و روایات مأثوره ، برای ذکر ، اهمیت والایی قائل شده اند . از آن جمله امام محمد غرالی می گوید : بدان که مقصود و لباب همه عبادت ها ، یاد کردن خدای تعالی است که عماد مسلمانی ، نماز است و مقصود از وی ، ذکر حق تعالی است . ( کیمیای سعادت ، ج 1 ، ص 252 ) . امام قشیری نیز گوید : ذکر ، رکنی قوی است اندر طریق سبحانه و تعالی ، و هیچکس به خدای تعالی نرسد مگر به دوام ذکر . ( ترجمه رساله قشیریه ، ص 347 )  . ارباب طریقت ، ذکر را به اعتبار کُلی دو قسم می دانند . 1) ذکر جلی ، ذکری است که با زبان و غالباََ با صدای بلند و به طور گروهی می خوانند . 2) ذکر خفی ، ذکری است که به تلفظ زبانی نیاز ندارد و قلب ، خود ذکر می گوید به این معنی که هیچ دَم و بازدَمی بدون ذکر سپری نشود و اینگونه ذکر نیاز به مجلس خاص ندارد و ذاکر می تواند با تمرکز قلبی در هر جا و مکانی ذکر بگوید . و حضرت امام سجاد (ع) در مناجات الذاکرین می فرماید : « و ما را انیس و مونس ذکر خفی بگردان » ( زبدۀ مفاتیح الجنان ، ص 460 ) .
طیّبات آید به سوی طیّبین / لِلخَبیثین الخَبیثاتست هین,زنان پاک به سوی مردان پاک می روند و آگاه باش که زنان ناپاک از آنِ مردان ناپاک اند . [ توضیح بیشتر در شرح بیت 1495 و شرح بیت 3604 دفتر اول آمده است ]
کین مدار آنها که از کین گُمرَهند / گورشان پهلوی کین داران نهند,کینه توزی مکن . زیرا کسانی که از کینه توزی گمراه شده اند . گورشان را در کنار گورِ کینه توزان قرار می دهند . [ هر کس با هم جنس خود محشور می شود ]
اصلِ کینه دوزخ است و ، کینِ تو / جزو آن کُل است و ، خصمِ دینِ تو,اصل و ریشۀ کینه توزی ، همان دوزخ است و کینۀ تو جزوی از آن کُل است و دشمن دین و ایمان تو است . [ اکبرآبادی گوید : دوزخ نزدِ اهلِ تحقیق ، ورای نَفس و صفاتِ نفسانی نیست . چنانچه بهشت نزدِ ایشان سوای روح و اوصاف روحانی نیست . ( شرح مثنوی ولی محمد اکبرآبادی ، دفتر دوم ، ص 48 ]
چون تو جزوِ دوزخی ، پس هوش دار / جزو ، سویِ کُلِ خود گیرد قرار,از آن رو که تو جزو دوزخ هستی . پس بهوش باش که سرانجام حزو به کُلِ خود می پیوندد . [ جمیعِ اوصافِ ذمیمه جزو دوزخ است و از این حکم معلوم شد که جمیع اوصافِ حمیده جزو جنت باشد . ( توضیح بیشتر در شرح بیت 1382 دفتر اول ) ]
تلخ ، با تلخان ، یقین مُلحَق شود / کی دَمِ باطل ، قرینِ حق شود,یقین بدان که هر چیز تلخ به تلخ ها می پیوندد . یعنی مردم ناپاک و بَدنهاد که در واقع گوهرِ ناسِره دارند به اشخاصی مانند خودشان ملحق می شوند . سخن یاوه کی می تواند همطراز و همراه سخن حق شود ؟ مسلماََ نمی تواند چون جمع نقیض محال است . [ پس هر کس بر اوصافِ خود محشور شود و در زمرۀ هم صفتان خود قرار گیرد . «کُند هم جنس با هم جنس پرواز » ]
ای برادر تو همآن اندیشه ای / مابقی تو استخوان و ریشه یی,ای برادر معنوی ، گوهر و حقیقت تو ، همان اندیشه تو است . و غیر از اندیشه ، تنها استخوان و رگی از تو می ماند که فاقد ارزش است . [ اگر اندیشه و عقل را از انسان سلب کنیم . وجه تمایزی میان او و حیوانات وجود نخواهد داشت . اکبرآبادی گوید : ذات و حقیقت تو همین علم است و بس ، و علم هر چیز را که تصور می کند رنگِ آن چیز می گیرد . ( شرح مثنوی ولی محمد اکبرآبادی ، دفتر دوم ، ص 49 ) ] _ در زمان حیات مولانا معنای این بیت از او سوال می شود و او می فرماید : « تو به این معنی نظر کن که همان اندیشه ،  اشارت به آن اندیشه مخصوص است . و آن را ما اندیشه عبارت کردیم جهتِ توسّع ، اما فی الحقیقه ، آن اندیشه نیست و اگر هست این چنین اندیشه نیست که مردم فهم کرده اند . ما را غرض این معنی بود از لفظ اندیشه . ( فیه ما فیه ، ص 196 ) . از اینجا تا بیت 279 بیانی است از اتحاد عاقل و معقول .
گر گُل است اندیشۀ تو ، گُلشنی / ور بُوَد خاری ، تو هیمۀ گُلخَنی,اگر اندیشۀ تو مانند گُل است . نگاه کن و ببین که تو گُلشنی . و اگر اندیشه ات مانند خار ، ناسازگار باشد . تو همچون هیزم گلخنی که باید بدانجا افکنده شوی .
گر گلابی ، بر سر و جَیبت زنند / ور تو چون بَولی ، بُرونت افکنند,اگر تو گلاب باشی ، تو را آدمیان بر سر و روی خود می زنند . و اگر مانند ادرار باشی بیرونت می افکنند . [ باطن و روح آدمی به هر چیز علاقمند و مقیّد شود . رنگِ آن چیز را می گیرد و شخصیت اش بر اساس چیزهای موردِ علاقه اش شکل می گیرد . اکبرآبادی در دفتر دوم شرح مثنوی خود ، ص 49 آورده است : گر در دلِ تو گُل گذرد ، گُل باشی / ور بلبلِ بی قرار ، بلبل باشی تو جزوی و حق کُلّ است اگر چند روزی / اندیشۀ کُلّ ، پیشه کُنی کُلّ باشی
طبله ها در پیشِ عطّاران ببین / جنس را با جنسِ خود کرده قرین,برای مثال ، به صندوقجه های عطاران نگاه کن که هر جنسی را در کنار هم جنس خود گذاشته اند . [ طبله = صندوق کوچک ، صندوقچه ]
جنس ها با جنس ها آمیخته / زین تجانس ، زینتی انگیخت,عطاران از آمیختن این اجناس همگن با یکدیگر و ایجاد تجانس مناسب ، آرایش زیبایی پدید آورده اند . [ تجانس = هم جنس بودن ]
گر درآمیزنند عُود و شِکرّش / برگریند یَک یَک از یکدیگرش,اگر مثلا دو جنس ناهمگن مانند عود و شکر در هم آمیزند و کنار یکدیگر قرار گیرند . عطار آن دو را از یکدیگر جدا می کند . [ انبیاء نیز آمده اند تا صالحان را از طالحان تمییز دهند و آنان را از هم جدا سازند ]
طبله ها بشکست و جان ها ریختند / نیک و بد در همدگر آمیختند,صندوقچه ها شکست و روح ها از عالم ارواح به این عالم بیرون ریختند و در نتیجه در این عالم روح های صالحان و طالحان در یکدیگر درآمیخت . [ اکبرآبادی گوید : حضرت مولوی صورتِ مثالی ارواح را که پیش از تعلّق به اجسام در عالم مثال بود به طبله تمثیل فرموده اند . ( شرح مثنوی ولی محمد اکبرآبادی ، دفتر دوم ، ص 50 ) ]
حق ، فرستاد انبیا را با وَرَق / تا گُزید این دانه ها را بر طَبَق,حق تعالی ، پیامبران را با کتابهای آسمانی فرستاد تا آنها این دانه ها ، یعنی انسانهای صالح و طالح را روی طبق عالم قرار دهند و از یکدیگر جدا سازند . [ فرستادن ورق = در اینجا یعنی نازل کردن کتاب های آسمانی ]
پیش از این ما امّتِ واحد بُدیم / کس ندانستی که ما نیک و بَدیم,قبل از آن ما امّتی واحد بودیم و هیچکس نمی دانست که ما خوبیم و یا بَد . [ مصراع اول اشارت است به آیه 213 سورۀ بقره . « مردم ، یک گروه بودند . خدا رسولان بفرستاد که نکوکاران را مژده دهند و بدکاران را بترسانند » ]
قلب و نیکو ، در جهان بودی روان / چون همه شب بود و ، ما چون شبروان,سکه های تقلبی و سکه های حقیقی در این جهان رایج بود یعنی صالحان و طالحان در هم آمیخته بودند . همه جا مانند شب تاریک بود و ما نیز به منزلۀ راهیانِ شب بودیم .
تا برآمد آفتابِ انبیا / گفت : ای غِش دُور شو ، صافی بیا,تا اینکه آفتاب پیامبران دمید . یعنی آفتاب عالمتاب پیامبران ، مردمان را از هم جدا کرد . این آفتاب گفت : ای سکۀ تقلبی دور شو و ای سکۀ حقیقی پیش آی . یعنی صالحان را به خود فراخواند و طالحان را از خود راند .
چشم ، داند فرق کردن رنگ را / چشم ، داند لعل را و ، سنگ را,برای مثال ، چشم می تواند رنگ های مختلف را از هم تمییز دهد و نیز چشم می تواند لعلِ گرانبها را از سنگ بی مقدار تشخیص دهد .
چشم ، داند گوهر و ، خاشاک را  / چشم را ز آن می خَلَد خاشاک ها,همچنین چشم می تواند گوهر را از خاشاک تمییز دهد . به همیین سبب است که خاشاک در چشم فرو می رود . [ انبیاء که به منزلۀ چشم اند ، گوهر و خاشاک را نیک تشخیص می دهند . صالحان که به منزلۀ گوهرند ، انبیاء را به سرور و خرسندی درمی آورند . اما طالحان که به مثابۀ خاشاک اند انبیاء را آزرده می سازند . ( شرح کبیر انقروی ، دفتر دوم ، جزو اول ، ص 117 و 118 ) ]
دشمنِ روزند ، این قلّابکان / عاشقِ روزند ، آن زرهایِ کان,این صرّافان دغلکار ، دشمن روزند ولی طلاهای نابِ معادن شیفتۀ روزند . [ آن مزّوران ریاکار ، همواره دشمن انبیاء و اولیاء هستند که وجودشان چون روزِ پُر فروز است . اما نیکانِ نیک نهاد عاشق و شیفته وجودِ نورانی آنانند . روز به معنی قیامت هم می تواند باشد . ( شرح کبیر انقروی ، دفتر دوم ، جزو اول ، ص 117 و 118 ) . [ قلّاب = آنکه سکه تقلبی بزند ]
زآنکه روزست آینۀ تعریفِ او / تا ببیند اشرفی ، تشریفِ او,زیرا روز مانند آینه ، حقیقت طلا را نشان می دهد . تا اشرفی صرّافان امین ، بهتر دیده شود . [ وجه دیگر مصراع دوم ، تا آنکس که شریف و گرانقدر است . بزرگواری و والایی مقام انبیاء و اولیاء را که همانند روز است مشاهده کند . ( شرح کبیر انقروی ، دفتر دوم ، جزو اول ، ص 117 و 118 ) ]
حق ، قیامت را لقب ز آن روز کرد / روز بنماید جمالِ سُرخ و زرد,حق تعالی بدان سبب لقب روز را قیامت داده که روز ، زیبایی سرخ و زرد را نشان می دهد . [ قرآن کریم ، قیامت را روزِ جدایی نیکان از بَدان می داند . چنانکه در آیه 58 سوره یس می فرماید . « ای بَدکاران ، امروز شما از صفِ نیکان جدا شوید » و در آیه 16 سوره حج می فرماید . « همانا خداوند در روز قیامت میان آنها جدایی افکند که او بر احوالِ همه موجودات گواه است » ]
پس حقیقت ، روز ، سِرّ اولیاست / روز ، پیشِ ماهشان چون سایه هاست,پس در حقیقت ، روز سِرِ اولیاءالله است . یعنی روزِ حقیقی ، درونِ روشن اولیاست . هر چند که روز ، در برابر ماهِ اولیاءالله سایه ای بیش نیست . [ قلب انبیاء و اولیاء ، حامل حقایق عالم است و حقیقت هر چیز و هر کس در آن ، روشن و آشکار است . ( شرح مثنوی ولی محمد اکبر آبادی ، دفتر دوم ، ص 51 ) . صوفیان در تعریف سِر گویند : سِر ، لطیفه ای است مُستَودع در دل ، که محلِ مشاهده باشد . ( مجمع البحرین (ابرقوهی) ، ص 485 ) ]
عکسِ رازِ مردِ حق دانید روز / عکسِ ستّاریش ، شامِ چشم دوز,این را بدانید که روز بازتابی است از نور درون اولیاءالله ، و شب که چشم ها را فرو می بندد . بازتابی است از صفتِ ستاریت اولیاءالله . [ شبِ تاریک که احوال و اشیاء را می پوشاند . جلوه ای است از صفت ستار بودن اولیاء . آنان نیز معایب خلق را می پوشانند ]
ز آن سبب فرمود یزدان : وَالضُحی / وَالضّحی نورِ ضمیرِ مصطفی,از آنرو خداوند فرمود : «سوگند به چاشتگاه» که چاشتگاه جلوه ای از روشنی دل حضرت ختمی مرتبت (ص) است . [ اشاره است به سوره واضّحی > « سوگند به چاشتگاه ، سوگند به شب ، آنگاه که همه جا را فرا گیرد » مولانا این آیه را طبق مشرب صوفیانۀ خود تفسیر کرده و می گوید : مراد از ضحی ( = چاشتگاه ) نور ضمیر حضرت محمد (ص) است . و مراد از لیل ( = شب ) وصفِ ستّاریت اوست از آن جهت که معایب مردمان را می پوشاند . و به رویشان نمی آورد . ( شرح مثنوی ولی محمد اکبرآبادی ، دفتر دوم ، ص 52 ) . و باز گفته اند : ستّاریت حضرت ختمی مرتبت (ص) از آن رو است که تن مبارک او ، حجابِ نورِ ضمیر اوست تا خلایق تابِ صحبت او بیارند و از نور بی حجابِ او نسوزند . ( شرح مثنوی معنوی شاه داعی ، ج 1 ، دفتر دوم ، ص 456 و شرح کفافی ، ج 2 ، ص 412 ) . انقروی در توضیح این بیت و ابیات بعدی سخنانی دارد که مضمونِ آن چنین است « خداوند متعال به نور روز و شب تار سوگند یاد کرده ، ولی این سوگند نه به خاطر ارزش ذاتی روز است . بلکه به خاطر بزرگداشت حضرت محمد (ص) است . از آنرو که روز ، روشنی بخش و پُرفروز است . و از این نظرکه مشابهتی با نور معنوی آن جناب دارد به روز سوگند یاد کرده و اِلّا ، پدیده های فانی شدنی و آفل ارزش سوگند ندارند . ( شرح کبیر انقروی ، دفتر دوم ، جزو اول ، ص 120 و 121 ) ]
قولِ دیگر کین ضُحی را خواست دوست / هم برای آنکه این هم عکسِ اوست,قول دیگر آن است که دوست ( در اینجا حق تعالی ) از آنرو چاشتگاه را خواست که چاشتگاه ، جلوه ای از نور معنوی حضرت محمد (ص) است .
ورنه بر فانی قسم گفتن ، خطاست / خود فنا چه لایقِ گفتِ خداست ؟,و اِلّا سوگند یاد کردن باقی بر فانی درست نیست . پدیدۀ فنا پذیر چه ارزشی دارد که خدا از آن سخن بگوید و بدان سوگند یاد کند .
از خلیلی ، لا اُحِبُ الآفلین / پس فنا چون خواست ربّ العالَمین,در جایی که حضرت ابراهیم خلیل (ع) بگوید : من غروب کنندگان را دوست نمی دارم . پس چگونه ممکن است که پروردگار جهانیان به پدیده های فناپذیر و آفل توجه کند و به نام آنها سوگند خورد . [ مصراع اول اشارت است به قسمتی از آیه 76 سوره انعام . « … پس آنگاه که غروب کرد گفت : من افول کنندگان را دوست نمی دارم » ]
باز وَالّیل است ستّاریّ او / و آن تنِ خاکیِ زنگاریِ او,همچنین سوگند به شب به صفت عیب پوشی حضزت محمد (ص) و کالبد زنگاریّ اوست . [ اشاره به این است که جسمِ شریف آن حضرت ، نورِ باطنش را از دیدگان مردم می پوشاند . ضمناََ زنگاری ، تن پوشهای سبزفام پیامبر (ص) را نیز متبادر به اذهان می کن . ( زنگاری = منسوب به زنگار . زنگار ، زنگِ فلزات و آیینه و جز آن است که به سبب رنگِ سبز آنها به این نام موسوم شده است . از فرهنگ معین ، ج 2 ، ص 1755 ) ]
آفتابش چون برآمد ز آن فلک / با شبِ تن گفت : هین ماوَدّعَک,هنگامی که آفتاب حضرت رسول از فلک تابیدن گرفت . به این جسم که همانند شب ، پوشاننده است گفت : بهوش باش که حق تعالی تو را رها نکرده است . [ اشاره است به آیه 2 سوره والضّحی . « پروردگارت تو را رها نکرده و تو را دشمن نداشته است » .( وَدّعک = تو را ترک نکرد ، از مصدر تودیع ) _ در تفاسیر آمده است که وحی به مدت پانزده یا دوازده یا چهل روز به پیامبر (ص) قطع شد و مشرکان مکه گفتند : پروردگار ، محمد را رها کرده و او را مورد خشم و قهر خود قرار داده است . نیز گفته اند که یهودیان از رسول در بارۀ ذوالقرنین و اصحاب کهف سوال کردند و پیامبر بی آنکه اِن شاءالله گوید . قاطعاََ گفت که فردا جواب خواهم داد و به دنبال آن وحی قطع شد . این سوره در تسلی خاطر پیامبر (ص) آمده است . ( مجمع البیان ، ج 10 ، ص 504 ) ]
وصل ، پیدا گشت از عینِ بلا / ز آن حلاوت شد عبارت ماقَلا,وصال از درون بلا آشکار شد . و از آن شیرینی وصال ، عبارت «دشمن نداشته باش» پدید آمد . ( ما قَلی = دشمن نداشت و ترک نکرد ) . [ اکبرآبادی گوید : در اینجا اشارت است به آنکه عارفِ کامل در حالت فیض و هجر هم از حق ،  جدا نیست . چه وی ذات و صفاتِ خود را ذات و صفات حق می داند . پس جدایی حق از وی ، جدایی حق است از خود ، و این محال است . ( شرح مثنوی ولی محمد اکبرآبادی ، دفتر دوم ، ص 53 ) ]
هر عبارت خود نشانِ حالتی است / حال ، چون دست و ، عبارت آلتی است,هر عبارتی نشانگر حالتی خاص است . حال و معنی مانند دست است و عبارت و کلام مانند ابزار و وسیلۀ آن . [ هر عبارتی که از زبان پیامبر شنیده می شود چون در او حقیقت دارد . آن عبارت حاکی از حال اوست . بر خلاف اهلِ نفاق که عبارات جاری بر زبانشان مطابق حالتِ آنان نیست . ]
آلتِ زرگر به دستِ کفشگر / همچو دانۀ کِشت کرده ریگ در,برای مثال ، اگر ابزار زرگر در دستِ کفشگر قرار گیرد . مانند این است که دانه ای در ریگزار کاشته شود .
آلتِ اِشکاف پیشِ برزگر / پیشِ سگ کَه ، استخوان در پیشِ خر,مانند این است که ابزار کفشگر را در اختیار کشاورز قرار دهی . و کاه را پیش سگ بگذاری و استخوان را پیش الاغ . ( اِشکاف = کفشگر ) . [ همانطور این چیزها که گفتیم با یکدیگر تناسبی ندارند . عبارات قرآنی نیز اگر در معنایی نامربوط بکار گرفته شود . مصداق همین تمثیلات می گردد . ( مقتبس از شرح کبیر انقروی ، دفتر دوم ، جزو اول ، ص 124 ) ]
بود اَنَالحق در لبِ منصور ، نور / بود اَنَالله در لبِ فرعون زور,برای مثال ، اَنَالحق گفتن منصور حلاج ، به نور تبدیل شد . ولی اَنَالحق گفتن فرعون ، دروغ و یاوه بود . ( زُور = دروغ و حرف یاوه ) . [ زیرا منصور حلاج از سرای خود بینی سفر کرده بود و خود را در ذات الله فانی کرده بود و دیگر چیزی جز حق نمی دید و وجود او همچون نایی بود که دمنده آن ، حضرت حق بود . و این اَنَالحق را در واقع خدا می گفت نه منصور . فرعون هم گفت : من خدایم ولی این سخن ، در شمارِ تُرّهایی بود که از پریشان مغزی و بیمار دلی او ناشی می شد . او به قدرت ظاهری و سلطنت دنیایی خود مغرور شده بود . ]
شد عصا اندر کفِ موسی گوا / شد عصا اندر کفِ ساحِر هَبا,مثال دیگر ، عصایی که موسی در دست داشت بر صدق و راستی او گواه بود . ولی عصایی که در دستِ جادوگران بود به هیچ دردی نخورد . [ هَبا = مخفف هباء ، در اصل به معنی گرد و غباری است که در پرتو آفتاب دیده شود ولی در اینجا به معنی چیز بی ارزش و ناکارآمد . ]
زین سبب عیسی بدان همراهِ خَود / در نیاموزید آن اسمِ صَمَد,به همین دلیل بود که حضرت عیسی ، اسم اعظم خداوند بی نیاز را به همراه نادان خود نیاموخت . ( صَمَد = بی نیاز ) . [ توضیح بیشتر در شرح بیت 141 به بعد همین دفتر ]
کو نداند ، نقص بر آلت نهد / سنگ بر گِل زن تو ، آتش کی جهد ؟,آنکه نادان است . عیب و نقص را به ابزار نسبت می دهد . مثلا تو اگر سنگ را بر گِل بکوبی آیا آتشی بیرون می جهد ؟ [ نااهلان نیز ممکن است کلمات حق تعالی و اولیاءالله را حفظ کنند و دائماََ وِردِ زبان سازند . وقتی نتیجه ای از آن نمی گیرند به جای آنکه خود را اصلاح کنند . منکر حقانیت آن کلمات می شوند . ]
دست و آلت همچو سنگ و آهن است / جفت باید ، جفت ، شرطِ زادن است,ولی دست و ابزار مانند سنگ و آهن است . همانطور که از خوردن آهن به سنگ ، شراره پدید می آید . دست آدمی نیز باید همراه ابزار مناسب باشد تا نتیجه ای از این همراهی و جفت شدن پدید آید . [ ادعیه و اورادی که اولیاءالله می خوانند . نتایجی مطلوب به بار می آورد . زیرا آن کلمات قدسی با ارواح پاک و نورانی آنان تناسب دارد . ولی همین اوراد و ادعیه اگر از زبان و دلِ نااهلان برآید . آن نتایج مطلوب را به بار نمی آورد . زیرا هنوز تناسبی میان آن کلمات قدسی و ارواح ناصافِ آنان پدید نیامده است . ]
آنکه بی جفت است و بی آلت ، یکی است / در عدد شَک است و آن یک بی شَکی است,آن کس که بی همتا و بی وسیله است همانا یکی است . یعنی همان خداوند واحد است . عدد ممکن است در معرض شک و خطا قرار گیرد ولی یگانگی حضرت حق مورد شک و ظن نیست .
آنکه دو گفت و ، سه گفت و ، بیش از این / مُتّفِق باشند در واحد ، یقین,آنانکه به تنویّت و تثلیث عقیده دارند سرانجام در بارۀ وحدانیت حق ، متفّق می شوند . ( ادامه در بیت بعد )
اَحوَلی چون دفع شد ، یکسان شوند / دو سه گویان هم ، یکی گویان شوند,زیرا وقتی که چشمِ آنان از نقصِ لوچی و دو بینی بهبود یابد . متحد می شوند و دوگانه پرستان و سه گانه پرستان به توحید و یکتا پرستی می رسند . ( دو سه گوی = معتقد و قائل به شِرک و تنویّت . یکی گوی = معتقد و قائل به توحید ) . [ حق یکی است . تعدد و اختلاف در آن ناشی از اغراض نفسانی و روانی است ]
گر یکی گویی تو در میدانِ او / گِرد برمی گرد از چوگانِ او,اگر تو در میدانِ او ، مانند گویِ چوگانی ، پس در اطراف چوگانِ او بگرد . [ یکی گوی ، هم به معنی کسی است که به توحید و یکتایی خدا قائل است و هم می تواند به معنی چوگان باشد . به هر حال مقصود این است که اگر تو یکتا پرست هستی باید همانند گوی ، مطیع و منقادِ چوگان مَشیّةالله باشی . ] توضیح بیشتر در شرح بیت 2466 دفتر اول .
گوی ، آنگه راست و بی نُقصان شود / کو ز زَخمِ دستِ شه ، رقصان شود,زیرا گوی ( = توپ چوگان ) وقتی که بی عیب و نقص باشد از ضربه های دستِ شاه به حرکت درمی آید . [ انسان نیز وقتی از نقایص درونی پاک شود از ضربه های چوگان مَشیّة الله و حکمِ پادشاه عرصۀ وجود ، پویا می گردد و راهِ کمال نهایی را درمی نوردد . ]
گوش دار ، ای اَحوَل اینها را به هوش / دارویِ دیده بکش از راهِ گوش,ای دوبین با گوشِ هوش ، این سخنان را گوش کُن و از راهِ گوش ، چشمت را درمان کن . یعنی چشمِ باطنت را به وسیله گوش سپاردن به حق معالجه کن .
پس کلامِ پاک در دل های کور / می نپاید ، می رود تا اصلِ نور,پس سخن پاک در دل های کور جای نمی گیرد . بلکه به اصلِ نور می رود . [ چون سنخیتی میان تاریک دلان و پاکی کلامِ حق نیست لذا کلام حق به سوی اهلش می رود . ضمناََ اشاره است به حدیث . « حکمت را هر جا که هست بگیر زیرا که حکمت در سینۀ منافق ، آنقدر می جنبد که سرانجام در سینۀ مومن جای گیرد » ( احادیث مثنوی ، ص 44 ) ]
و آن فسونِ دیو در دل های کژ / می رود چون کفشِ کژ در پایِ کژ,مکر و افسون شیطان ، در کج دلان نفوذ می کند و در درون آنان قرار می گیرد . چنانکه مثلا کفش کج مناسب پای کج است .
گر چه حکمت را به تکرار آوری / چون تو نااهلی ، شود از تو بَری,اگر تو سخنان حکمت آمیز را با زبان تکرار کنی ، از آنرو که تو شایسته آن سخنان نیستی . حکمت از تو دور می شود .
ور چه بنویسی نشانش می کنی / ور چه می لافی بیانش می کنی,خواه آن سخنان را بنویسی و حفظ کنی و خواه لاف بزنی و به گزاف بیانش کنی . ( ادامه مطلب در بیت بعد )
او ز تو رُو درکشَد ای پُر ستیز / بندها را بگسلَد وز تو گُریز,ای ستیزه رو ، آن حکمت از تو روی برمی گرداند و خود را نهان می سازد و سرانجام بندها را از هم پاره می کند و می گریزد . [ حقیقت کلمات حکمت آمیز از باطن شخصی که فقط کارش حفظ کردن آن است روی در هم می کشد و جمال با کمال خود را بدو نمی نماید . ]
ور نخوانی و ، ببیند سوزِ تو / عِلم باشد مرغِ دست آموز تو,ولی اگر از آن سخنان حکمت آمیز چیزی نخوانده باشی و آن عِلم ، سوز و گداز و عشق و علاقه تو را نسبت به خودش مشاهده کند . در اختیارت قرار می گیرد مانند پرندۀ دست آموز و تربیت شده .
او نپاید پیش هر نا اُوستا / همچو طاووسی به خانۀ روستا,آن عِلم نزدِ هر نااهلی قرار نمی گیرد . چنانکه طاووس در خانۀ محقّرِ روستایی دوام نمی آورد . بلکه جای آن خانه های شاهانه است . [ حکایت یافتن پادشاه باز را در خانۀ کمپیرزن که در بخش بعدی آمده در تبیین همین مطلب است ]
بود شیخی دائماََ او وامدار / از جوانمردی که بود آن نامدار,شیخی بود که در جوانمردی نام آور و مشهور بود. او به خاطرِ آنکه اهلِ سخاوت و جوانمردی بود همواره بدهکار بود .
ده هزاران وام کردی از مِهان / خرج کردی بر فقیرانِ جهان,او از بزرگان و توانگران وام های زیادی می گرفت و همه را صرفِ فقیران و بینوایان می کرد . [ ده هزاران برای نشان دادن تکثیر است . یعنی بی حد و حساب وام می گرفت ]
هم به وام او خانقاهی ساخته / جان و مالِ خانقه در باخته,او از طریق این وام ها ، خانقاهی نیز ساخته بود . جان و مال و خانقاه را جملگی در راهِ خدا فدا کرده بود .
وامِ او را حق ز هر جا می گزارد / کرد حق بهرِ خلیل از ریگ ، آرد,حضرت حق تعالی بدهیِ شیخ را از هر کجاکه بود ادا می کرد . زیرا حق تعالی ، برای دوستش حضرت ابراهیم (ع) ، ریگ را به آرد تبدیل کرد . [ اشاره ای است به یکی از معجزات حضرت ابراهیم (ع) که به صورت های مختلف نقل شده است . خلاصۀ آن اینست که چون آن حضرت از قبول آیین نِمرود سرباز زد . نِمرود بر او خشم گرفت و او را تبعید کرد . ابراهیم به پشته ای از ریگ گذر کرد و کیسه ای از آن پُر ساخته و برای خانواده اش بُرد . ولی حق تعالی آن ریگ ها را به آرد تبدیل کرد . ( قصص الانبیاء ، ثعلبی به نقل از شرح کفافی ، ج 2 ، ص419 ) ]
گفت پیغمبر که در بازارها / دو فرشته می کند ایدر دعا,حضرت پیامبر (ص) فرمود : در بازارها دو فرشته اینگونه دعا می کنند . [ ایدر = اینجا ، اکنون ، اینک ، ولی در بیت فوق به معنی اینگونه و چنین بکار رفته است ]
کِاِی خدا ، تو مُنفِقان را دِه خَلَف / وَی خدا ، تو مُمسکان را دِه تَلَف,که ای خداوند ، انفاق کنندگان را عوض ده و ای خدا ، تنگ چشمان و خسیسان را تباه فرما . [ اشاره است به حدیثی که در شرح بیت 2223 دفتر اول آمده است ]
خاصه آن مُنفِق که جان اِنفاق کرد / حلقِ خود قربانیِ خلّاق کرد,به ویژه آن انفاق کننده ای که جانش را ببخشد و گلوی خود را قربانی آفریدگار سازد . [ جان فدا کردن در راهِ حق تعالی ، در میانِ صوفیان ، تعبیری است از فنای ذات و موجودیت موهومِ خود در ذات حق ، زیرا فنای ذات نشانۀ صدقِ ایمان است . ]
حلق پیش آورد اسماعیل وار / کارد بر حلقش نیارد کرد کار,آن انفاق کننده مانند حضرت اسماعیل ، گلوی خود را پیش آورد . یعنی خویشتن را به مرتبۀ تسلیم و رضا رسانید . اگر چه او گلوی خود را پیش آورد ولی کارد بر گلوی او نتوانست اثری بگذارد .
پس شهیدان زنده زین رُوبند خَوش / تو بِدآن قالَب بِمَنگر گبر وَش  ,پس شهیدان به همین سبب زنده و خوش اند . و تو بدان جسمِ کُشته شده مانند کافران نگاه مکن . [ وجه دیگر : مانند جسمِ کافران تصورشان مکن . (شرح کبیر انقروی ، دفتر دوم ، جزو اول ، ص 151 ) . ضمناََ اشاره است به آیه 169 سوره بقره « آنان که در راهِ خدا کشته شده اند . مُردگان مپنداریدشان بلکه ایشان اند زندگان و نزد پروردگارشان روزی خواران » ]
چون خَلَف دادَستشان جانِ بقا / جانِ ایمن از غم و رنج و شقا,زیرا حق تعالی اگر چه روح حیوانی شهیدان را هلاک کرد ولی در عوض به آنان جانی داد که آن جان از غم و رنج و بدبختی در امان است . [ توضیح بیشتر در شرح ابیات 3871 تا 3876 دفتر اول . مولانا پس از بیان نکاتی چند ، مجدداََ به بیان حکایت باز می گردد و می فرماید . ]
شیخِ وامی ، سال ها این کار کرد / می سِتد ، می داد همچون پای مرد,شیخِ وامدار ، چندین سال به این کار ادامه داد . یعنی از توانگران وام می گرفت و مانند یک مددکار و قیّم و واسطه به بینوایان می بخشید . [ وامی = منسوب به وام یعنی وامدار و بدهکار / پای مرد = وکیل ، مددکار ، واسطه ( اکبرآبادی ، انقروی و کفافی معانی مذکور را ارائه داده اند ) ]
تخم ها می کاشت تا روزِ اَجَل / تا بُوَد روزِ اَجَل میرِ اَجَل,شیخ تا می توانست تخمِ نیکی می کاشت تا اینکه به گاهِ فرا رسیدن روزِ مرگ ، فرمانروایی بزرگوار و محترم به شمار آید . [ یعنی در پیشگاهِ خدا روسفید گردد و سکرات مرگ را به راحتی و آرامش بگذراند . اَجَل = بزرگوارتر ، صفت تفضیلی ]
چون که عُمرِ شیخ در آخِر رسید / در وجودِ خود نشانِ مرگ دید,وقتی عُمرِ شیخ به پایان رسید و او نشانه های مرگ را در خود مشاهده کرد .
وامداران گِردِ او بنشسته جمع / شیخ بر خود خوش گُدازان همچو شمع,طلبکاران ، گِردِ او جمع شده بودند . اما شیخ رفته رفته مانند شمع آب می شد و می سوخت .
وامداران گشته نومید و تُرِش / دردِ دل ها یار شد با دردِ شُش,طلبکاران ، از وصول طلب خود ناامید و اخم آلود شده بودند . دردِ جگر نیز به دردِ دل آنان افزوده شده بود . یعنی دردی بر دردشان افزوده بود . خلاصه اینکه جسم و جانِ طلبکاران آشفته و پُرتاب بود .
شیخ گفت : این بدگمانان را نِگر / نیست حق را چهارصد دینار زَر ؟,شیخ که قیافه اخم آلود آنان را می نگریست با خود گفت : این بدگمانان را نگاه کن . آیا حق تعالی جهارصد دینار طلا هم ندارد ؟
کودکی حلوا ز بیرون بانگ زد / لافِ حلوا بر امیدِ دانگ زد,در این وقت ، بیرون از خانقاه ، پسرکی حلوا فروش فریاد زد : آی حلوا دارم ، آی حلوا دارم ، به این امید که از فروش حلوا پولی بدست آورد .
شیخ اشارت کرد خادم را به سَر / که برو آن جمله حلوا را بخر,شیخ با سرش به خادم اشارت کرد که برو همه آن حلواها را بخر و نزد ما بیاور .
تا غَریمان چون که از حلوا خَورند / یک زمانی تلخ در من ننگرند,تا طلبکاران از آن حلوا بخورند و حداقل برای مدتی هر چند کوتاه به من با تلخی نگاه نکنند .
در زمان ، خادم برون آمد به در / تا خَرَد او جمله حلوا را به زَر,خادم بی درنگ از درِ خانقاه بیرون آمد تا از آن پسرکِ حلوا فروش همۀ حلواها را با طلا (پول) بخرد .
گفت : او را گُوتُرو حلوا به چند ؟ / گفت کودک : نیمِ دینار و اِدَند,خادم به کودکِ حلوا فروش گفت : همۀ حلواهای این طَبَق را یکجا چند می فروشی ؟ پسرک پاسخ داد نیم دینار و اندی . [ گُوتُرو = یکجا ، وزن نکرده ، این کلمه ترکی است / اِدَند = عدد مبهم از 3 تا 9 را گویند مانند اَند ]
گفت : نه ، از صوفیان افزون مجو / نیم دینارت دهم ، دیگر مگو,خادم به کودک گفت : نه ، آن قیمت که تو گفتی گران است . از صوفیان ، بیش از آن نخواه . من نیم دینار به تو می دهم و دیگر حرفی نزن .
او طَبَق بنهاد اندر پیشَ شیخ / تو ببین اسرارِ سِرّاندیشِ شیخ,آن پسرک ، طَبَقِ حلوا را پیشِ شیخ گذاشت . تو اسرارِ شیخِ رازدان را ببین که سرانجام از رازدانی او چه دیده شد و چه به ظهور آمد .
کرد اشارت با غَریمان کین نَوال / نَک تبرّک خوش خورید این را حلال,شیخ به طلبکاران اشاره کرد که ، این عطیۀ با تبرّک و حلالی است . از آن بخورید . [ نَوال = عطیه ، بخشش ]
چون طَبَق خالی شد ، آن کودک سِتد / گفت : دینارم بده ای با خِرَد,پس از آنکه طَبَق از حلوا خالی شد . کودکِ یاد شده طَبَق را گرفت و به شیخ گفت : ای شیخِ خردمند ، پول مرا بده .
شیخ گفتا : از کجا آرم دِرَم ؟ / وامدارم ، می روم سویِ عدم,شیخ به کودک پاسخ داد : از کجا پول بیاورم ؟ من اینک بدهکارم و اکنون در شُرُفِ مرگ هستم .
کودک از غم ، زد طَبَق را بر زمین / ناله و گریه برآورد و حَنین,کودکِ حلوا فروش از شدّتِ غم و ناراحتی ، طَبَق را بر زمین زد و گریه و شیون سرداد .
می گریست از غَبن کودک ، های های / که مرا بشکسته بودی هر دو پای,کودک از این که زیان دیده بود . های های گریه می کرد و ضمن گریه می گفت : کاش هر دو پایم شکسته بود .
کاشکی من گِردِ گُلخَن گشتمی / بر درِ این خانقه نگذشتمی,ای کاش من پیرامدن مزبله و آتشدانِ حمام می گشتم و گذارم به این خانقاه نمی افتاد .
صوفیانِ طبل خوارِ لقمه جو / سگ دلان و همچو گربه ، روی شُوی,صوفیانِ مفت خوار پُرخور ، سیرتی همانند سگان دارند . درّنده و آزمندند . ولی ظاهر آراسته و پسندیده دارند . [ همچو گربه روی شو = مانند گربه دست و روی خود را می لیسد تا پاک و تمییز جلوه کند . آدمیان بدنهاد میز غالباََ ظاهرالصلاح جلوه می کنند / طَبل خوار = مفت خوار ، شکمباره ]
از غریوِ کودک آنجا خیر و شر / گِرد آمد ، گشت بر کودک حَشَر,از فریاد و شیون کودک ، همه نوع آدم از خوب و بد پیرامونِ او جمع شدند و انبوه گشتند . [ حَشَر = جمعیت انبوه ، گرد آمدن ]
پیشِ شیخ آمد که ، ای شیخِ دُرُشت / تو یقین دان که مرا اُستاد کُشت,کودک حلوا فروش پیشِ شیخ آمد و گفت : ای شیخِ بدخو ، تو مطوئن باش که اُستادم مرا خواهد کُشت . [ یعنی آنقدر ، مرا کتک می زند که بمیرم . [ در اینجا فعل ماضی (کُشت) به خاطر محقق الوقوع بودن ، معنی مضارع می دهد . ]
گر روم من پیشِ او دستِ تهی / او مرا بِکشد اجازت می دهی ؟,اگر من دستِ خالی و بی پول نزدِ اُستادم بروم . او مرا می کُشد . آیا تو راضی هستی ؟
و آن غریمان هم به انکار و جُحود / رُو به شیخ آورده کین بازی چه بود ؟,طلبکاران هم با اعتراض و بی اعتقادی رو به شیخ کردند و گفتند : این دیگر چه ستمی بود که بر آن کودک روا داشتی ؟ این دیگر چه بازی است که درآورده ای ؟
مالِ مان خوردی ، مَضالِم می بَری / از چه بود این ظلمِ دیگر ، بر سَری ؟,دارایی و اموال ما را خوردی . برای آخرت هم اظهار تظلّم می کنی و دادخواهی و شکایت می بری . این دیگر چه ظلمی بود که بر ظلم های دیگرت افزودی ؟ [ مَظالِم = ستمی که بر کسی وارد شود / مظلمه بُردن = شکایت بردن / برسَری = اضافه بار ، در اینجا به معنی ظلمی است که بر دیگر ظلم ها اضافه شده است ]
تا نمازِ دیگر آن کودک گِریست / شیخ ، دیده بست و در وی ننگریست,آن کودک تا نماز عصر گریه کرد . اما شیخ چشمانش را فرو بست و به آن کودک نگاهی نکرد . [ نماز دیگر = اصطلاحی است فارسی معادل نماز عصر ( لغت نامه دهخدا )
شیخ ، فارغ از جَفا و از خلاف / در کشیده رویِ چون مَه در لحاف,شیخ ، آسوده از تندخویی و مخالفتِ آن جمع ، رخسار خود را که مانند ماه می درخشید زیرِ لحاف برد و آن را پوشاند .
با ازل ، خوش با اَجَل ، خوش ، شادکام / فارغ از تَشنیع و ، گفتِ خاص و عام,شیخ هم با حقِ ازلی و ابدی خوش بود و هم با فرا رسیدن مرگ شادمان بود . و از بدگویی و گفتار عام و خاص آسوده خاطر بود .
آنکه جان در رویِ او خندد چو قند / از تُرُش روییِ خَلقش چه گزند ؟,آن کسی که جانِ حقیقی جهان ، یعنی حضرت پروردگار به او بخندد . یعنی از او راضی و خشنود باشد . از زوی اخم آلود مردم چه زیانی به او می رسد ؟ مسلماََ زیلنی نمی رسد . [ جان در این بیت ، همانا جانِ جانان است که مقصود ، حضرت حق تعالی است . ( شرح مثنوی ولی محمد اکبرآبادی ، دفتر دوم ، ص 61 ) . زیرا انبیاء و اولیاءالله به مرتبه ای از کمال روحی دست یازیده اند . که نه ستایشِ ستایشگران آنها را سرمست می کند و نه بدگویی بدگویان آنها را غمین سازد . ]
آنکه جان بوسه دهد بر چشمِ او / کی خورَد غم از فلک و ز خشمِ او ؟,کسی که جان بر چشمِ او بوسه زند . یعنی محبوب حضرت حق قرار گیرد . کی از فَلک و خشم آن اندوه می خورد ؟
در شبِ مهتاب ، مَه را سِماک / از سگان و عوعوِ ایشان چه باک ؟,برای مثال ، در شبِ مهتاب که ماه بر اوج آسمان است . از سگ ها و پارس کردن آنها چه باکی دارد ؟ [ سِماک = ستاره ای است بزرگ و بلند ]
سگ ، وظیفۀ خود بجا می آورد / مه ، وظیفۀ خود به رُخ می گسترد,سگ به وظیفۀ خود عمل می کند و ماه نیز طبقِ وظیفه ، انوار درخشان را با چهره اش در همه جا پخش می کند . [ در آیه 84 سوره اسراء می فرماید : «بگو ، هر کس بر سرشت و ذات خود کاری کند » ]
کارَکِ خود می گذارد هر کسی / آب نگذارد صَفا بهرِ خسی,هر کسی کارِ کوچکِ خود را انجام می دهد . و آب هرگز به خاطرِ مشتی خَس و خار ، صفای خود را از دست نمی دهد .
خس ، خَسانه می رود بر رویِ آب / آبِ صافی می رود بی اضطراب,خار و خَس ، به اقتضای ذاتِ خود بر روی آب ، حقیرانه می رود . اما آبِ صاف و زلال بی هیچ پریشانی ، رام و هموار می رود .
مصطفی مَه می شکافد نیم شب / ژاژ می خاید ز کینه ، بُولَهَب,مثلا حضرتِ رسول اکرم (ص) در نیمۀ شب ، ماه را دو پاره کرد . ولی ابولهب از روی دشمنی و کینه یاوه می گوید . [ توضیح بیشتر مصراع اول در شرح بیت 118 دفتر اول ] _ ابولهب ( = پدرِ زبانۀ آتش ) کُنیه یکی از عموهای پیامبر (ص) است . نامِ اصلی او عَبدُالعزّی ( = بندۀ بتِ عزّی ) است . او و همسرش در کینه و عداوت با پیامبر شهرت دارند . لقبِ ابولهب ، نشان دهنده آتش عداوت او نسبت به پیامبر بوده . ( اعلام القرآن ، ص 74 ) . و برخی گفته اند که چون عاقبتِ کارِ او به دوزخ می کشد و او به کامِ زبانه های آتش واژگون می گردد بدین کُنیه موسوم شده است .
آن مسیحا مُرده زنده می کُند / و آن جحُود از خشم ، سَبلَت می کنَد,مثالِ دیگر ، حضرت مسیح (ع) با دَمِ الهی خود مُرده را زنده می کند . در حالی که آن یهودی متعصّب از روی عصبانیت موهای سبیل خود را می کند .
بانگِ سگ هرگز رسد در گوشِ ماه ؟ / خاصه ماهی کو بُوَد خاصِ اِله,آیا هرگز واغ واغ سَگ به گوشِ ماه می رسد ؟ بخصوص ماهی که مقبول حق تعالی باشد و از خواص او به شمار آید .
مَی خورد شَه بر لبِ جُو تا سَحَر / در سماع از بانگِ چَغران بی خبر,برای مثال ، شاه در کنار جویبار تا بامداد شراب می نوشد و جنان غرقِ شنیدن نغمه های خنیاگران خویش است که به هیاهوی قورباغه ها اصلا توجهی نمی کند . [ سماع = در اینجا به معنی شنیدن ساز و آواز است . معنی صوفیانه سماع در شرح بیت 1347 دفتر اول ]
هم شدی توزیعِ کودک دانگِ چند / همّتِ شیخ ، آن سَخا را کرد بند,اگر حقِ آن کودک را میانِ حاضران تقسیم می کردند . یعنی همگان در پرداخت حق او سهیم می شدند . طلب او پرداخت می شد . ولی همّت و تصرّف شیخ مانع از آن شد که سخاوت آنان به ظهور رسد . [ توزیع = در اینجا مقصود تقسیم طلبِ آن کودک بر حاضران است . یعنی سهیم کردن همۀ آنها در پرداخت حق آن کودکِ حلوا فروش . ]
تا کسی نَدهَد به کودک هیچ چیز / قوّتِ پیران از این بیش است نیز,تا هیچکس به کودک چیزی ندهد . آری ، نیروی تصرّف پیرانِ طریقت از این هم که گفتیم بیشتر است . [ دو بیت اخیر ، قدرت تصرّفاتِ روحانیِ روشن بینان را بیان می دارد . آنان قادرند در ضمیر اشخاص تصرّف کنند . ]
شد نمازِ دیگر ، آمد خادمی / یک طبق بر کف ز پیشِ حاتمی,وقتِ نمازِ عصر فرارسیده بود که ناگهان خادمی از درِ خانقاه وارد شد و از طرفِ شخصی بخشنده و سخاوتمند طَبَقی برای شیخ آورد .
صاحبِ مالی و ، حالی پیشِ پیر / هَدیه بفرستاد کز وَی بُد خبیر,توانگرِ صاحب حالی که از حالِ شیخ با خبر بود . برای او پیشکشی فرستاد .
چارصد دینار بر گوشۀ طَبَق / نیمِ دینارِ دگر اندر وَرَق,در گوشۀ طَبَق ، چهارصد دینار نهاده بود . به اضافۀ نیم دینار دیگر که در کاغذ پیچیده بود .
خادم آمد ، شیخ را اِکرام کرد / و آن طَبَق بنهاد پیشِ شیخِ فَرد,خادم وارد شد و به شیخ احترام کرد و آن طَبَق را در حضورِ شیخِ یگانه و بی نظیر گذاشت .
چون طَبَق را از غِطا وا کرد رُو / خلق دیدند آن کرامت را ازو,همینکه شیخ سرپوش را از روی طَبَق کنار زد و آن گروه آن کرامت را از شیخ دیدند . ( غِطا = پرده و پوشش ) . [ ادامه در بیت بعد ]
آه و افغان از همه برخاست زود / کای سرِ شیخان و شاهان این چه بود ؟,بی درنگ آه و شیون آنها بلند شد و گفتند : ای سرورِ مشایخ و شاهانِ طریقت این دیگر چه بود ؟ یعنی اسرار این کرامت را برای ما بگو .
این چه سِرّست ؟ این چه سلطانیست باز ؟ / ای خداوندِ خداوندانِ راز,ای شاهِ شاهانِ رازها این چه رازی است ؟ این چه حکومتی است ؟
ما ندانستیم ، ما را عفو کن / بس پراکنده که رفت از ما سُخُن,ما نادان بودیم . ما را ببخش . بسیار سخنان پریشان و نامربوط بر زبان راندیم .
ما که کورانه عصاها می زنیم / لاجرم قِندیل ها را بشکنیم,ما که مانند کوران و نابینایان ، عصا زنان می رویم . ناگزیر چراغهایی را که بر سرِ راهمان هست خواهیم شکست . [ در شرح ابیات 2136 تا 2138 دفتر اول ، قیاسهای نظری و استدلالاتِ منطقی به عصا تشبیه شده است . بکارگیری قیاس های نظری و مطلق کردن آنها ناگزیر موجبِ انکارِ هادیان و راهنمایان حقیقت می شود . همان کسانی که همچون چراغی فروزان ، راهِ حیقت را به انسان ها نشان می دهند . ]
ما چو کرّان ناشنیده یک خِطاب / هرزه گویان از قیاسِ خود جواب,ما همچو ناشنوایان ، هنوز سخنی نشنیده از روی قیاس خود ، پاسخ هایی یاوه و بی ربط می دهیم . [ توضیح بیشتر در شرح حکایت به عیادت رفتن کر بر همسایه رنجورِ خویش ، دفتر اول ،  ابیات 3360 به بعد . داستانی نظیر این در مقالات شمس آمده است . ( مأخذ قصص و تمثیلات مثنوی ، ص  48 ) ]
ما ز موسی پند نگرفتیم کُو / گشت از انکارِ خِضری زرد رُو,طلبکاران شیخ احمد خضرویه ، وقتی کراماتِ او را دیدند به اعتراف به غفلت ، عذرها خواستند و گفتند : ما از کارِ حضرت موسی (ع) پند نگرفتیم متنبّه نشدیم . همان کسی که به سبب انکارِ کارهای خضر شرمگین و پژمرده شد . [ خِضر = شرح بیت 224 دفتر اول ]
با چنان چشمی که بالا می شتافت / نورِ چشمش آسمان را می شکافت,بخصوص با آن چشمی که موسی داشت . چشمی که اگر به آسمان می نگریست . ماورای افلاک و آن سوی جهان مادّی را می دید . [ با همۀ اینها کارهای خضر را انکار کرد زیرا به اسرار آن واقف نبود . مولانا می گوید : برای درکِ حقیقتِ اولیاء و سرّالاسرارِ ایشان ، علم فراست لازم است نه علم دِراست ]
کرده با چشمت تعصّب موسیا / از حماقت چشمِ موشِ آسیا,ای موسایِ زمانِ ما ، چشمِ موشِ آسیا از روی نادانی و ابلهی به انکارِ تو برخاسته است . [ برخی از شارحان گُمان کرده اند که موسیا خطاب به حضرت موسی (ع) است . در حالیکه خطاب به شیخ احمد خضرویه است . زیرا مولانا به ملاحظۀ کمال و بزرگی شیخ ، گاه او را به خضر و گاه به موسی (ع) تشبیه کرده است . ( شرح مثنوی ولی محمد اکبرآبادی ، دفتر دوم ، ص 62 ) ]
شیخ فرمود : آن همه گفتار و قال / من به حِل کردم شما را ، آن حلال,شیخ چنین فرمود : آن همه گفتار و سخنان شما را حلال کردم . حلالتان باد .
سِرّ این آن بود کز حق خواستم / لاجرم بنمود راهِ راستم,سِرّ این کرامت آن بود که از حضرت حق خواستم راهِ راست را به من نشان دهد . ناگزیر او راه را نشانم داد . [ این بیت ناظر به صدقِ نیت و صفای قلب است که جوهر و نخاوۀ سلوک است . اگر کسی همۀ آدابِ سلوک را رعایت کند بی آنکه صدق باطن داشته باشد . عُمر بیهوده گذرانده است . ]
گفت : آن دینار اگر چه اندک است / لیک موقوفِ غریوِ کودک است,حضرت حق تعالی به طریق الهام به من گفت : اگر چه آن دینار کم است . ولی بدست آوردن آن منوط به گریستن کودک است . [ پس انکسار قلب و گریه صادقانه در نیایش ، کارساز است ]
تا نگرید کودکِ حلوا فروش / بحرِ رحمت درنمی آید به جوش,تا کودکِ حلوا فروش گریه سر ندهد . دریای رحمتِ من به جوش و خروش در نمی آید . [ دو بیت زیر ، بیان نتیجه ای دیگر است از این حکایت ]
ای برادر ، طفل ، طفلِ چشمِ توست/ کامِ خود ، موقوفِ زاری دان دُرُست,ای برادر ، منظور از طفل ، طفلِ چشمِ تو است . پس مراد خود را دقیقاََ منوط بر شیون و زاری کردن بدان .
گر همی خواهی که آن خِلعَت رسد / پس بگریان چشمِ دیده بر جَسد,اگر می خواهی که آن خِلعت و موهبت به تو برسد . پس طفلِ چشمِ را بر جسمِ خود به گریستن وادار . [ از جسم و جسمانیات درگذر تا به موهبت های الهی برسی . [ حکایت بعدی در بیان همین مطلب است ]
زاهدی را گفت یاری : در عمل / کم گِری تا چشم را نآید خَلَل,دوستی با پارسایی گفت : هنگامِ عبادت کمتر گریه کن تا چشمت دچار آسیب نشود . خلاصۀ داستان : پارسایی بس می گریست . دوستش بدو گفت : اینقدر گریه نکن که به چشمانت گزند رسد . پارسا گفت : این چشمانم یا حق را مشاهده کند و یا مشاهده نکند . اگر دیدگانم جمال حق را نبیند . اندوهی بر آن نخورم . مأخذ این حکایت ، روایتی است در طبقات ابن سعد ، جزو دوم ، قسمِ دوم ، ص 85 که ترجمه فارسی آن این است : یکی از اصحاب پیامبر (ص) بینایی چشمانش از میان رفته بود . اصحاب به عیادت او رفتند . او “فت : من چشمانم را برای این دوست داشتم که به جمالِ با کمال پیامبر (ص) نگاه کنم . نظیر این داستان ، حکایتی است که در کتاب البیان والتبیین جاحظ ، ج 3 ، ص 150 ، طبع مصر آمده است . و نیز حکایتی در تمهیدات عین القضاة ، ص 10 ، طبع شیراز آمده است : آن نشنیده ای که روزی جانِ پاکِ مصطفی را وعده در رسید که تا پیش حق تعالی برند . عبالله انصاری را نزدیک پدر رفت و خبر کرد از رفتن پیغمبر ، پدرش گفت که نخواهم که پس از مصطفی (ص) دیدۀ من کس را بیند . دعا کرد : خدایا چشمِ مرا کور کن . از حق تعالی ندا آمد و در ساعت کور شد . ( مأخذ قصص و تمثیلات مثنوی ، ص 48 و 49 ) مولانا در این حکایت می گوید : که وقتی روح ، تیره و ناسالم است . جشم ارزشی ندارد . ارزش جسم به صفای باطن است . برای همین است که می گوید : دیده ای که حق را نبیند کور بِه .
گفت زاهد : از دو بیرون نیست حال / چشم بیند یا نبیند آن جمال,پارسا گفت : از دو حال خارج نیست . چشمِ من ، یا جمال حق را خواهد دید و یا نخواهد دید .
گر ببیند نورِ حق ، خود چه غم است ؟ / در وصالِ حق ، دو دیده چه کم است,اگر چشمِ من نورِ حق را ببیند . پس ، از آسیب و گزندی که به چشمانم می رسد . چه غمی است ؟ و در برابر وصالِ حق ، نثار کردن دو چشم بسیار ناچیز و بی ارزش است .
ور نخواهد دید حق را گو : برو / این چنین چشمِ شقی گو : کور شو,و اگر چشمِ تو نخواهد که حق تعالی را مشاهده کند . بگو ، برو . یعنی حالا که آمادگی دیدارِ حق را نداری . از من دور شو . به چنین چشمِ نگون بختی ، بگو : کور شو .
غم مخور از دیده ، کآن عیسی تو راست / چَپ مرو ، تا بخشدت در چشمِ راست,به خاطرِ آسیب دیدن چشم ، اندوه مخور . زیرا آن عیسی با تو همراه است . به سمتِ چپ و کژی مرو تا دو چشمِ راست به تو عطا کند . یعنی دو چشمی که لوچ و یا کور نباشد و بتواند حقیقت را آنسان که هست مشاهده کند . [ عیسی در بیت فوق ، کنایه از روح است . مقصود این است که اگر به چشمِ ظاهر و جسمانی آسیب وارد شود . چون روح ، صاف و بی آلایش باشد می تواند مانند حضرت مسیح (ع) کوری ظاهری چشم را شفا بخشد . و نقص آن را با گشودن دیدۀ باطن جبران کند . این بیت نیز بیانگر یکی از مبانی عرفانی مولاناست که باید از تن و نفسانیات در راهِ صفا و درخشش روح خرج کرد . چنانکه این معنا در ابیات بعدی بسط می یابد . ]
عیسیِ روحِ تو با تو حاضر است / نصرت از وی خواه ، کو خوش ناصر است,عیسای روحِ تو همواره همراهِ تو است و در تو حضور دارد . از او یاری بخواه که او یاور بسیار خوبی است . [ عیسی روح ، در اینجا اضافۀ تشبیهی است نه اضافۀ اختصاصی . یعنی روحی که همچون عیسی ، پاک و با صفاست و منظور همان روحِ لطیف و مفارق از عالمِ ماده و مدّت است . ]
لیک بیگارِ تنِ پُر استخوان / بر دلِ عیسی مَنِه تو هر زمان,لیکن با کار و زحمت بی مزد برای این تنِ آکنده از استخوان ، هر لحظه بر دلِ عیسای روح بارِ تحمیل قرار مده . [ زیرا پرداختن به جسمِ مادّی ، روح را به زنجیرهای گرانِ وابستگی و تیرگیِ این جهانی گرفتار می سازد . ]
همچو آن ابله که اندر داستان / ذکرِ او کردیم بهرِ راستان,مانند آن نادانی که داستان او را برای افراد حقیقت طلب نقل کردیم . [ حکایت التماس کردن همراه عیسی ، زنده کردن استخوانها را از عیسی ]
زندگیِ تن ، مجو از عیسی ات / کامِ فرعونی مخواه از موسی ات,از عیسای روحت ، زندگی و عیش جسمانی تقاضا مکن . و از موسایت خواسته های فرعونی مخواه . [ موسی و فرعون در این بیت تعبیر دیگری است از تقابل جنبه های روحانی و مادّی انسان ، این دو نیروی حق و باطل همواره در درون و برون آدمی در جدال و کشاکش هستند . با این ملاحظه در تعابیر صوفیه ، موسی و فرعون همیشه در باطن آدمی وجود دارند و در تقابل یکدیگر حرکت می کنند و این رمزی است از دو جنبۀ متضاد انسان ، شمس تبریزی در این باب می گوید : « در تو فرعون سرکرد ، موسی آمد او را راند . فرعون آمد موسی رفت . این ، دلیل کند بر تلوّن . تا کی باشد . ود موسی را همچنین بگیر تا فرعون ، دیگر نیاید . ( مقالات شمس ، ص 137 و 138 ) ]  
بر دلِ خود کم نِه اندیشۀ معاش / عیش ، کم نآید ، تو بر درگاه باش,اینقدر در اندیشۀ معاش مباش و دل بدان مسپار . زیرا مایۀ زندگی و معاش کاستی نمی گیرد . تو فقط ملازم درگاه حق باش . [ اکبرآبادی معتقد است که این بیت اشاره به آیه 132 سوره طه است . « تو کسانت را به نماز فرمان ده و خود نیز بر نماز و ذکر حق شکیبا باش . ما از تو روزی کسی را نمی خواهیم بلکه ما به تو و دیگران روزی می دهیم و فرجامِ نیک از پرواست » ]
این بدن ، خرگاه آمد روح را / یا مثال کشتئی مر نوح را,این جسم در مَثَل مانند خرگاه و خیمه روح است . و یا مانند کشتی است برای حضرا نوح (ع) .
تُرک چون باشد ، بیابد خرگهی / خاصه چون باشد عزیزِ درگهی,اگر کسی واقعا ترکمان باشد حتما خیمه و سیاه چادری برای خود پیدا می کند . به ویژه که آن شخص از مقربانِ درگاه نیز باشد . ( شرح کفافی ، ج 2 ، ص 61 ) . [ دو بیت اخیر می گوید : روح ، جسم را به عنوان وسیله در این دنیا در اختیار دارد . جسم برای روح مانند خیمه یا کشتی است که آدمی در آن موقتاََ سکونت می کند . از بیت اخیر مستفاد می شود که روح کالبدهای مختلفی خواهد یافت . از کالبد عنصری درمی آید و به کالبد برزخی و مثالی وارد می شود . ]
خواند عیسی نامِ حق بر استخوان / از برایِ التماسِ آن جوان,حضرت عیسی (ع) به خاطر تقاضای آن جوان ، نامِ شریف حق را بر استخوان خواند .
حکمِ یزدان از پیِ آن خام مَرد / صورتِ آن استخوان ها را زنده کرد,حکم و امر الهی به سبب تقاضای آن مردِ نادان ، صورت آن استخوانهای پوسیده را زنده کرد . [ خام مَرد = شخص خام و نا آزموده ]
از میان بَرجَست یک شیرِ سیاه / پنجه ای زد ، کرد نقشش را تباه,ناگهان شیری سیاه از آن میان جَست و پنجه ای زد و آن مرد را هلاک کرد .
کلّه اش برکند ، مغزش ریخت زود / مغزِ جَوزی کاندرو مغزی نبود,سرِ او را از تن جدا کرد و مغزش را روی زمین ریخت . سرِ او مانند گردویی پوک و میان تهی بود و در واقع هیچ مغزی نداشت .
گر وَرا مغزی بُدی ، اشکستنش / خود نبودی نقص ، اِلّا بر تَنش,اگر او واقعاََ مغزی می داشت . با آن شکسته شدن جسمش و هلاک گشتنش هیچ نقصی به او نمی رسید . بلکه تنها این نقص به جسمش وارد می شد .
گفت عیسی : چون شتابش کوفتی ؟ / گفت : ز آن رو که تو زو آشوفتی,حضرتِ عیسی (ع) به شیر گفت : چرا اینقدر زود او را در هم کوبیدی ؟ شیر پاسخ داد : زیرا که تو به دستِ او خشمگین و پریشان حال شدی .
گفت عیسی : چون نخوردی خونِ مَرد ؟ / گفت : در قسمت نبودم رزقِ خَورد,حضرت عیسی (ع) گفت : پس چرا خونِ این مرد را نخوردی ؟ شیر پاسخ داد : در قسمتم مقدّر نشده بود که این رزق و روزی را بخورم .
ای بسا کس همچو آن شیرِ ژیان / صیدِ خود ناخورده رفته از جهان,چه بسیارند کسانی که مانند این شیرِ خشمگین و مهاجم ، هنوز شکارِ خود را نخورده از دنیا رفته اند . [ با آنکه آن شیر ، شکارش را هلاک کرده بود با این حال نتوانست از آن بخورد . زیرا که ارزاق مقسوم و مقدِرند . ]
قسمتش کاهی نَه و ، حرصش چو کوه / وجه نَه و ، کرده تحصیلِ وجود,حتی به اندازه کاهی ، نصیب و قسمت ندارد . ولی آزمندی و حرصش مانند کوه ، سترگ و عظیم است . او در نزدِ حق آبرویی ندارد . ولی ثروت و اموالِ بیشماری به دست آورده است . [ معنی دیگر مصراع دوم : نزد خدا اعتباری ندارد اما در میان خلق محترم است . ( نثر و شرح مثنوی شریف ، دفتر دوم ، ص 87 ) ] مولانا در مثنوی به کرّات از سعی و تلاش و کسب و کار تقدیر کرده است . لیکن در عینِ حال از حرص و آز آدمیان نیز انتقاد کرده است . زیرا این خوی ، هادم حیات بشر است و زندگانی فرد و اجتماع را تیره و ناگوار می سازد .
ای مُیَسّر کرده ما را در جهان / سُخره و بیگار ، ما را وا رهان,ای آنکه کارهای دشوار را برای ما در جهان آسان کرده ای . ما را از کارهای بی فایده نجات ده . ( نثر و شرح مثنوی شریف ، دفتر دوم ، ص 87 )
طعمه بنموده به ما ، و آن بوده شَست / آنچنان بنما به ما آن را که هست,آنچه به نظر ما شکار می نماید . یعنی خیال می کنیم که به طعمه ای دست یازیده ایم . در واقع دام است . خداوندا ، هر چیز را آنگونه که هست به ما نشان بده . [ مأخوذ از حدیثِ « خداوندا ، پدیده ها را آنگونه که هستند به ما نشان بده » ( احادیث مثنوی ، ص 45 ) . شَست = قلابِ ماهیگیری ]
گفت آن شیر : ای مسیحا ، این شکار / بود خالص از برایِ اعتبار,آن شیر خشمگین گفت : ای مسیح ، این شخص را که کشتم و نخوردمش . فقط برای عبرت مردم بود .
گر مرا روزی بُدی اندر جهان / خود چه کارستی مرا با مُردگان ؟,اگر در این جهان روزی و نصیبی برای من بود با مُردگان چه کار داشتم . [ اگر من در دنیا نصیب داشتم که در میان اموات نمی خوابیدم ]
این سزایِ آنکه یابد آبِ صاف / همچو خر ، در جو بمیزد از گزاف,شیر گفت : این است سزای کسی که آب زلال را پیدا می کند . اما از روی نادانی مانند الاغ در آن ادرار کند . [ بمیزد = بول کند ، ادرار کند ]
گر بداند قیمتِ آن جُوی ، خر / او به جای پا نهد در جُوی ، سَر,اگر الاغ ارزش آن چشمه را بداند . مسلماََ برای پا نهادن در جوی ، سر می نهد .
او بیابد آنچنان پیغمبری / میرِ آبی زندگانی پروری,اگر آن ابله چنان پیامبری یابد که فرمانروای آبِ حیات باشد و زندگانی بخش . [ ادامه مطلب در بیت بعد ]
چون نمیرد پیشِ او کز اَمرِ کُن ؟ / ای امیرِ آب ، ما را زنده کُن,چگونه در برابر آن پیامبر جان نبازد و نگوید : ای فرمانروای آبِ حیات ، ما را به فرمان خداوند ، زنده کن ؟ [ آن ابله با پیامبری ملاقات کرده بود که می توانست به جان ها حیات طیّبه بخشد . ولی از سرِ نادانی و بلاهت از آن حضرت می خواهد که تنها اجسام و ابدان را حیات بخشد . ( اَمرِ کُن = توضیح در شرح ابیات 1789 دفتر اول ، 2440 دفتر اول ، 2466 دفتر اول ) ]
هین سگِ نَفسِ تو را زنده مخواه / کو عدوِ جانِ توست از دیرگاه,بهوش باش ، و سگِ نَفسِ خود را زنده مخواه که او از زمانهای پیشین و ادوار دیرین دشمنِ جان و روح تو بوده است .( اشاره است به حدیثی که شرح آن در بیت 906 دفتر اول گذشت )
خاک بر سَر استخوانی را که آن / مانعِ این جان بُوَد از صیدِ جان,خاک بر سرِ آن استخوانی که این سگ را از شکارِ جان باز می دارد . [ منظور از استخوان ، تنِ مادّی است و منظور از سگ ، آدمیانِ آزمند و دنیا پرست . این جسم که به مثابۀ استخوان بی مقدار است نمی گذارد انسان های آزمند و هوی پرست به دنبالِ صیدِ معانی و کسب معانی باشد . همۀ همّ و غمّ اینان ، تیمار تن و پروردنِ بدن است . ( مقتبس از شرح کفافی ، ج 2 ، ص 422 ) . « گویند پادشاهی را سگِ تازیِ شکاری بود . قلّادۀ زرین در گردن ، چون شاه سوار می شد و به شکار می رفت . سررشتۀ آن سگ را به دست می گرفت و آن سگ از پی می دوید . روزی آن کس در حینِ رفتن پاپس کشید . شاه فرمود : ببینید چه واقع شد ؟ عرض کردند ، در حینِ راه استخوانی دید و پاپس کشید . فرمود رشته را گسیخته و او را واگذاشتند ولی قلّاده را بیرون نکردند که چون به خود آید از مقاماتِ قُرب یاد کند . ( شرح اسرار ، ص 106 ) ]
سگ نِه ای ، بر استخوان چُون عاشقی ؟ / دیوچه وار از چه بر خون عاشقی ؟,اگر واقعاََ سگ نیستی پس چرا شیفتۀ استخوانی ؟ و چرا مانند زالو به مکیدنِ خون ، حریص و آزمندی ؟ [ دیوچه = زالو / دیوچه وار = مانند زالو ]
آن چه چشم است آنکه بیناییش نیست / ز امتحان ها جز که رسواییش نیست ؟,این چه چشمی است که نه بینایی دارد و نه از آزمایش ها جز رسوایی چیز دیگری به بار نمی آورد ؟ [ همینطور هر کس که فاقد بصیرت باشد . در واقع او انسان نیست زیرا نمی تواند میانِ سره و ناسره فرق نهد ]
سهو باشد ظنّ ها را گاه گاه / این چه ظن است ، این که کور آمد ز راه ؟,گاهی در گمان ها نیز سهو و خطا دیده می شود . ولی این چه گمانی است که از دیدن راه ، نابینا و عاجز است ؟
دیده آ ، بر دیگران ، نوحه گری / مدّتی بنشین و بر خود می گِری,ای دیده ، تو که بر دیگران نوحه می خوانی و اندوهشان می خوری . بیا و مدّتی بنشین و بر حالِ خود گریه کن . [ دیده آ = ای دیده بیا ،  « آ » در این بیت امرِ حاضر است یعنی بیا و هم حرف ندا یعنی ای دیده . ]
ز ابرِ گریان ، شاخ ، سبز و تر شود / ز آنکه شمع از گریه ، روشن تر شود,برای مثال ، بر اثر بارش ابر ، شاخ و برگ ، سبز و تر و تازه می شوند . به همین دلیل نیز شمع هر چه بیشتر گریه کند ، پر نورتر می شود .
هر کجا نوحه کنند ، آنجا نشین / ز آنکه تو اولیتری اندر حَنین,در هر کجا که گریه و زاری سر می دهند . همانجا بنشین ، زیرا که تو برای گریستن سزاوارتری .
ز آنکه ایشان در فراقِ فانی اند / غافل از لعلِ بقایِ کانی اند,زیرا که آن نوحه گران در فراق چیزهای فناپذیر می گریند . در حالی که آنان از لعلِ معدنی جاودان غافل اند . [ آنکه بر امور فانی نگران است از گنجینه های حیات جاودان معنوی بی خبر است .
ز آنکه بر دل ، نقشِ تقلید است بند / رَو به آبِ چشم ، بَندش را بِرَند,زیرا نقشِِ تقلید سدّی است بر دل تو . برو و با گریستن ، آن سد را ویران کُن و از جای برکن . [ این بیت برای مصراع دوم بیت 481 بیان تعلیل است . بَند = سد ، دیواری که جلو آب کشند / بِرَند = در لغت به معنی تراشیدن و رنده کردن است ولی در اینجا به معنی کندن و ویران کردن است ]
ز آنکه تقلید ، آفتِ هر نیکو است / کَه بُوَد تقلید ، اگر کوهِ قوی است,زیرا که تقلید ، آفت و آسیب هر امرِ نیک است . برای مثال ، تقلید اگر مانند کوه هم که باشد . در واقع کاهی بیش نیست .
گر ضریری لَمتُرست و تیز خشم / گوشت پاره اش دان چو او را نیست چشم,اگر نابینایی ، تَنی گوشت آلود و طبعی تُند و خشمگین دارد . باید او را پاره گوشتی بدانی ، زیرا که چشم ندارد . [ تمثیلی است برای آنان که مدّعی معرفت و حقیقت اند . ولی در واقع بهره ای از آن ندارند . اینان ظاهری آراسته و با اُبهت دارند ولی هیچگونه ارزش حقیقی ندارند . ( شرح کفافی ، ج 2 ، ص 423 ) . [ ضریر = نابینا ، کور / لَمتُر = چاق و فربه ، درشت اندام ]
گر سخن گوید ، ز مو باریک تر / آن سِرش را ز آن سخن نَبوَد خبر,اگر آدمِ مُقلّد نکنه هایی دقیق و باریکتر از مو هم بیان کند . قلب و روحش از آن سخنان بی خبر است . [ توضیح بیشتر در شرح ابیات 2271 تا 2282 دفتر اول آمده است . سِر = شرح بیت 293 همین ]
مستی ای دارد ز گفتِ خود ، ولیک / از بَرِ وَی تا به مَی راهی است نیک,آدمِ مُقلّد از سخنان خود سرمست می شود . ولی او با شراب ، فاصله بسیاری دارد .
همچو جُوی ست او ، نه او آبی خورد / آب ازو بر آب خواران بگذرد,شخصِ مُقلّد در مَثَل مانند جویِ آب است . جوی ، هرگز جرعه ای از آب نمی نوشد اما آبِ آن به تشنگان و نوشندگانِ آب می رسد . [ همینطور آبِ معانی و معارف در باطنِ انسانِ مُقلّد که طوطی وار کلمات اولیاءالله را بر زبان جاری می سازد تأثیری نمی گذارد و او را به طریق مردانِ حق نمی کشد . در حالی که شنوندگانِ مستعد از آن کلمات علیا بهره مند می شوند و خود را در طریقِ اولیاءالله قرار می دهند ]
آب در جُو ، ز آن نمی گیرد قرار / ز آنکه آن جُو نیست تشته و آب خوار,اینکه آب در جوی نمی ماند به این دلیل است که جویِ آب ، نه تشنه است و نه خورنده آب .
همچو نایی ، نالۀ زاری کند / لیک پیکارِ خریداری کُند,مُقلّد اگر چه مانند نی می نالد و نغمه می سراید . ولی در واقع او برای جلب مشتری تلاش می کند . [ جوش و خروش مُقلّد و آنکه کلماتِ اولیاءالله لقلقۀ لسان کرده ، فقط برای جلبِ مُستَمعین و احسنت احسنت آنان است ]
نوحه گر باشد مُقلّد در حدیث / جز طمع نَبوَد مرادِ آن خَبیث,برای مثال ، نوحه خوان از روی تقلید ، کلماتی با سوز و گداز بر زبان می آورد . این پلید منظوری جز طمع ندارد .[ نوحه گر = نوحه خوان ]
نوحه گر گوید حدیثِ سوزناک / لیک کو سوزِ دل و ، دامانِ چاک ؟,نوحه خوان ، سخنان پر سوز و گدازی می گوید . ولی کجاست سوزِ دل و دامانی که براستی برای نیکخواهی چاک شده باشد . [ او در کار حرفه ای عمل می کند . دیگران را می گریاند تا به دستمزد برسد ]
از مُحَقق تا مُقلّد فرق هاست / کین چو داودست و ، آن دیگر صَداست,میانِ شخصِ محقّق و شخصِ مُقلّد ، تفاوت های بسیاری است زیرا که به عنوان مثال ، محقّق مانند حضرت داود (ع) است و مُقلّد مانند انعکاسِ صوت . [ تورات ، داود را مُغنّیِ شیرین بنی اسرائیل خوانده است . بنا به نقل قاموس کتاب مقدّس ، زبور را از آن جهت مزامیر نامیده اند که هماهنگ با نی سروده می شده است . از این سخنان بخوبی استفاده می شود که الحانِ خوشِ داود از قدیم در نزدِ یهود معروف بوده و قرآن مجید نیز بدان اشاره فرموده . ( سوره سبا ، آیه  ) . و از راهِ اخبار و احادیث در ادبیات عرب و ایرانیان منعکس گردیده است . خصوصاََ عرفا که با سماع سازگار بودند برای تجلیل موسیقی بدان احادیث استناد کرده اند و در باره لحن خوش داود داستان ها سراییده اند . ( اعلام قرآن ، ص 258 ) ] منظور بیت : شخصِ مُحقّق و آنکه حقیقتاََ به معانی و معارف رسیده مانند حضرت داود است از این جهت که او خود ، منشأ الحان و ترنّماتِ خوش بود . وقتی که در کوهستان ها می خواند . نوای دلنشین او در کوه انعکاس می یافت . مُقلّد مانند کوه است که منشأ و موجد الحان و اصوات نیست . بلکه کارِ آن طنین و انعکاس صوت است . بنابراین هر چه از معانی و معارف بر زبان او جاری شود . در واقع منشأ آن سخنان ، مردان حق است نه او . چرا که مُقلّد فقط الفاظی را برای مطامع دنیوی وِردِ زبان می کند .
منبعِ گفتارِ این ، سوزی بُوَد / و آن مُقَلّد ، کهنه آموزی بُوَد,منبع و منشأ گفتار مُحقّق ، سوزِ دل و اخلاص است . ولی آن مُقلّد سخنان کهنه را تکرار می کند . [ یعنی مُقلّد ، حرفهای پیشین و سخنان دیرین را حفظ کرده و عیناََ آن را به خلق الله تحویل می دهند . بی آنکه حقیقت آن را دریافته باشند ]
هین مشو غِرّه بدان گفتِ حَزین / بار بر گاوست و ، بر گردون حَنین,ای شنونده ، آگاه باش مبادا گولِ سخنان اندوهبار و سوزناک آن مُقلّد را بخوری . به عنوان مثال ، بار را گاو برمی دارد ولی گاری ناله سر می دهد . [ مصراع دوم اشاره است به ضرب المثل : بار بر گاو و ناله بر گردون . که بصورت دیگر هم می گویند : زور بر گاو … ( امثال و حکم ، ج 1 ، ص 357 و ج 2 ، ص 929 ) . این مَثَل در بیان فرق میان مُقلّد و مُحقّق گفته آمد . ( گردون = ارابه و گاری ) ]
هم مقلّد نیست محروم از ثواب / نوحه گر را مُزد باشد در حساب,با همۀ این احوال ، مُقلّد از ثواب و پاداش محروم نیست . بلکه نوحه گران را نیز در روزِ حساب مزد می دهند . [ ثواب را اگر به معنی معروف آن بگیریم مراد این است که بالاخره به مرتبه ای از اجرِ معنوی می رسد . ولی اگر آن را به معنی مزد بگیریم مقصود بیت کاملا متفاوت می شود . ]
کافر و مومن خدا گویند لیک / در میانِ هر دو فرقی است نیک,گر چه کافر و مومن هر دو خدا خدا می گویند . ولی میان آن دو فرقی بسیار است . [ چنانکه در آیه 38 سوره زُمَر آمده است « اگر از کافران سوال کنی که چه کسی آسمان ها و زمین را آفریده است ؟ حتماََ می گویند : خدا »
آن گِدا گوید خدا ، از بهرِ نان / متّقی گوید خدا ، از عینِ جان,برای مثال ، گدا برای رسیدن به نان خدا خدا می گوید . ولی شخصِ پرهیزگار از روی دل و جان خدا خدا می گوید .
گر بدانستی گدا از گفتِ خویش / پیشِ چشمِ او نه کم ماندی ، نه بیش,اگر گدا مفهوم سخن خویش را می دانست . یعنی اگر از عظمتِ نامِ الله آگاه بود . در برابر دیدگان او هیچ چیز خواه کم و خواه زیاد ، ارزشی نداشت . [ بر خدا توکل می کرد و به غنای دل می رسید و دیگر خاک و طلا برایش یکسان می شد ]
سال ها گوید خدا آن نان خواه / همچو خر ، مُصحَف کشَد از بهرِ کاه,آن کس که در طلب نان است و سالیان دراز خدا خدا گوید مانند خری است که برای خوردن کاه و جو کتاب خدا را بر پشت حمل می کند . [ اشاره است به آیه 5 سوره جمعه . « مَثَلِ کسانی که الفاظ تورات را حفظ کردند ولی به حقیقت آن نرسیدند  به مفاد آن عمل نکردند . بسانِ خرانند که کتابها بر پشتِ خود دارند » ]
گر به دل در تافتی گفتِ لبش / ذره ذره گشته بودی قالَبَش,اگر سخنانی که بر لبانش جاری می شد به قلبش نور می افشاند . وجودش بر اثر آن انوار ذره ذره می شد . [ آیه 21 سوره حشر . « اگر این قرآن را بر کوه نازل می کردیم هر آینه می دیدی که از ترسِ خدا خاشع و متلاشی می شد » ]
نامِ دیوی ، ره بَرَد در ساحری / تو به نامِ حق پشیزی می بَری ؟,نامِ شیطان در جادوگری موردِ استفاده قرار می گیرد و ساحر را به مقصود می رساند . آیا تو می خواهی با نامِ حق تعالی پشیزی به دست آوری ؟ [ اگر بَرَد را در مصراع اول بُرَد بخوانیم معنا این است : نام شیطانی ، قطع طریق حق می کند و در ساحری کمال تأثیر را می بخشد . ( شرح کبیر انقروی ، دفتر دوم ، جزو اول ، ص 182 ) ]
آن غریبی خانه ای می جُست از شتاب / دوستی بُردش سویِ خانۀ خراب,یک شخصِ غریب با شتاب و عجله در جستجوی خانه ای بود . یکی از دوستانش او را به خانه ای ویران بُرد . تمثیل : شخصی که دچار مشکل مسکن بود به دوستش برخورد کرد . آن دوست گفت : همراهِ من بیا تا تو را از مشکلِ مسکن نجات دهم . غریبِ بی خانه را به ویرانه ای بُرد و گفت : اینجا همان جایی است که می گفتم . مردِ بیچاره با حیرت بدو گفت : آخر مگر ممکن است در این ویرانه سکونت کنم ؟ دوستش گفت : بله ، البته اگر اینجا چهار دیوار و سقف و سایر لوازمِ زندگی را داشت تو و خانواده ات حتماََ می توانستی در کنار ما زندگی کنید . مردِ بیچاره که به خشم آمده بود با لحنی نیش دار و طنز آمیز گفت : بله ، بله البته که زندگی در کنارِ دوستان و یارانِ راستینی مثلِ تو خیلی دلنشین است . امّا مردِ حسابی در «اگر اگر» کسی نمی تواند سکونت کند . منظور تمثیل مذکور این است که همۀ مردم طالب سعادت اند . اما فقط معدودی از آنان می توانند تمهیداتِ سعادت به دست آرند چرا که یافتن سعادت حقیقی ، مجاهده و گذر از منزل نَفس و هوی است و این برای غالب مردم ، امری دشوار و یا محال می آید . زیرا مبارزه با نَفس کاری است بس دشوار .
گفت او : این را اگر سقفی بُدی / پهلویِ من مر تو را مسکن شدی,آن دوست به مردِ غریب گفت : اگر این خرابه سقفی می داشت . تو نیز می توانستی در همسایگی من ساکن شوی .
هم عِیال تو بیاسودی اگر / در میانه داشتی حجرۀ دگر,اگر این خانه یک اتاقِ دیگر هم داشت . تو همراهِ خانواده خود می توانستی با آسودگی زندگی کنید .
گفت : آری پهلویِ یاران خوش است / لیک ای جان در اگر نتوان نشست,مردِ غریب گفت : بله ، البته همینطور است که تو می گویی . زندگی کردن در جوارِ یاران ، واقعاََ دلنشین است . ولی ای عزیزِ من ، در «اگر» ممکن نیست آدم سکونت کند .
این همه عالَم طلب کارِ خوش اند / وز خوشِ تزویر اندر آتش اند,تمام مردمِ جهان خواهان رسیدن به خوشی اند و به سبب خوشی دورغین دنیا ، در آتش رنج و محنت می سوزند . [ همگان طالب سعادت اند . اما به سبب گم کردن سوراخِ دعا به آتش جهل و غفلت دچار آمده اند . چرا که مِعیارِ سعادت را به دست نیاورده اند . ]
طالب زر گشته جمله پیر و خام / لیک قلب از زر نداند چشمِ عام,مثلا پیر و جوان خواهان طلا هستند . لیکن چشمِ دلِ عامۀ مردم نمی تواند طلای اصلی را از طلای تقلبی باز شناسد . [ قلب = سکۀ ناسره ، طلای تقلبی ]
پرتوی بر قلب زد خالص ببین / بی مِحَک زر را مکُن از ظن گُزین,طلای ناب پرتوی بر طلای تقلبی افکنده . مبادا بدون آزمایش و به صِرفِ گُمان ، طلایی انتخاب کنی .
گر مِحَک داری گُزین کُن ، ور نَه رَو / نزدِ دانا خویشتن را کُن گِرو,اگر محک داری طلای ناب را برگزین . واِلّا نزدِ عالِمی برو و خود را به او بسپار .
یا محک باید میانِ جانِ خویش / ور ندانی ره ، مرو تنها تو بیش,یا باید محک را در باطن خود داشته باشی و یا اگر راه را نمی دانی نباید به تنهایی پیش روی که در آن صورت دچار سرگشتگی خواهی شد . [ مولانا در بیت پیشین و بیت فوق و ابیاتِ بعدی می گوید : طالب حقیقت برای سلوک دو راه دارد . یا باید معرفت راستین داشته باشد و یا اگر فاقدِ آن است در ظِلِ عنایت و هدایت راهنما و مرشدی لایق درآید . تا از غولِ نَفسِ امّاره برهد . ]
بانگِ غولان هست بانگِ آشنا / آشنایی که کشَد سویِ فنا,صدای غولان در بیابان ، یعنی صدای نَفسِ امّاره و شیطان مانند صدای آشنایان است . یعنی شبیه ندای هادیان است . منتهی آن آشنایی که تو را به سوی هلاکت می کشاند . یعنی شیطان و شیطان صفتان خود را در کِسوتِ خیرخواهان در می آورند و تو را گمراه می کنند . [ توضیح بیشتر در شرح ابیات 2946 و 2947 دفتر اول و 3455 دفتر اول آمده است ]
بانگ می دارد که هان ای کاروان / سویِ من آیید نک راه و نشان,غولِ بیابانی صدا می زند و می گوید : ای کاروانیان بهوش باشید . بیایید به سوی من که راه و نشان از این طرف است .
نامِ هر یک می بَرَد غول ای فلان / تا کُنَد آن خواجه را از آفلان,غول ، نامِ هر یک از کاروانیان را می برد و می گوید : آهای فلانی ، یعنی به نام ، او را صدا می زند . تا آن بزرگ را نیز جزو هلاک شدگان قرار دهد . [ آفل = افول کننده ]
چون رسد آنجا ببیند گرگ و شیر / عمر ضایع ، راه دور و ، روز دیر,وقتی که آن شخص به محلِ بانگِ غول می رسد . در آنجا گرگ و شیر و حیواناتِ درنده می بیند . در آنجا متوجه می شود که عمرش تباه شده و از مقصود دور افتاده و دلتنگ و ملول می شود . [ و یا روزش به شب رسیده است . این بود از زیان غولِ ظاهر ، اما بشنو که غولِ باطن چه زیانهایی دارد . دیر شدن روز = کنایه از ملال و دلتنگی ، شرح بیت 17 دفتر اول ]
چون بُوَد آن بانگِ غول ، آخِر بگو / مال خواهم ، جاه خواهم ، و آبِ رو,حال بگو ببینم صدای غولِ باطن یعنی نَفسِ امّاره چگونه است ؟ آن صدا این است . مال می خواهم ، جاه می خواهم و جلال و حشمت ظاهری نیز می خواهم .
از درونِ خویش این آوازها / منع کُن تا کشف گردد رازها,این صداها که از درونِ تو برمی خیزد را خموش کن تا اسرار و حقایق بر تو آشکار شود .
ذکرِ حق کُن ، بانگِ غولان را بسوز / چشمِ نرگس را از این کرکس بدوز,حق را ذِکر کن تا صدای گمراه کنندۀ غول های بیابانِ نَفس را بسوزانی و چشم دلِ خود را از دنیا و دنیاپرستان فروبند . [ نرگس = گیاهی است با گلهای خوشبو و معطر ، شبیه چشم . امّا چشمِ نرگس در تعبیر رسمی صوفیانه عبارت است از ، ستر مراتبِ عالیه که اهلِ کمال ، آن را پنهان دارند و جز خدای را اطلاع نباشد . ( کشاف اصطلاحات الفنون ، ج 2 ، ص 1556 ) / کرکس = اکبرآبادی کرکس را کنایه از دنیا می داند .( شرح مثنوی ولی محمد اکبرآبادی ، دفتر دوم ، ص 88 ) . هرچند می تواند کنایه از دنیاپرستان نیز باشد . پس ذِکرِ حق ، وساوس نفسِ امّاره و شیطان را دفع می کند / ذِکر = شرح بیت 271 همین دفتر ]
صبح کاذب را ز صادق واشناس / رنگِ مَی را بازدان از رنگِ کاس,بامداد دروغین را از بامداد راستین بازشناس و آن دو را از یکدیگر تمییز بده . و رنگِ شراب را از جام تشخیص بده . [ مَی در اینجا کنایه از حقیقت و جام ، کنایه از صورت است . سالک باید میانِ حقیقت و اوهام تفاوت نهد . سعادت دنیوی مانند فجرِ کاذب است که مردم را به اشتباه می اندازد . ولی سعادتِ اُخروی مانند فجر صادق است . کاس = جام ، جامِ پُر ]
تا بُوَد کز دیدگانِ هفت رنگ / دیده ای پیدا کُند صبر و درنگ,شاید بر اثر صبر و شکیبایی از همین دیدگانی که بجز رنگ های هفتگانه ، رنگی نمی بیند . دیده ای دیگر پیدا کنی . [ صبر بر ریاضت و مجاهدۀ نَفس ، دیدۀ باطنی را بینا می کند و سبب می شود که آدمی بجز این رنگهای هفتگانه ( جهان کثرت ) ، حقیقتِ بی رنگی عالم الهی را ببیند . ]
رنگ ها بینی بجز این رنگ ها / گوهران بینی بجای سنگ ها,با این جسمی که بر اثر صبر و شکیبایی حاصل شده می توانی ، غیر از هفت رنگِ ظاهری ، رنگ های دیگری نیز ببینی و به جای سنگ های بی ارزش ، گوهرهای ارزشمند را مشاهده کنی .
گوهرِ چه ؟ بلکه دریایی شوی / آفتابِ چرخ پیمایی شوی,گوهر چه ارزشی دارد ؟ بلکه به دریایی مبدّل می شوی ، خورشیدی می شوی و افلاک را درمی نوردی .
کارکُن در کارگه باشد نهان / تو برو در کارگه بینَش عیان,کارگر در کارگاه پنهان است . تو به کارگاه برو و او را آشکارا ببین . [ کارکُن ، می تواند اشاره به حق تعالی باشد و کارگه به عدم و فتای مطلق . انسانِ سالک برای دیدنِ حق ، چاره ای ندارد جز آنکه وجودِ موهومِ خود را نفی کند و به فنا برسد . ( مقتبس از شرح کفافی ، ج 2 ، ص 435 ) . توضیح بیشتر شرح ابیات 57 دفتر اول و 3093 دفتر اول و 3201 دفتر اول ]
کار چون بر کارکُن پرده تنید / خارجِ آن کار ، نتوانیش دید,از آنجا که کار ، پرده ای بر کارگر کشیده ، پس تو هرگز نمی توانی او را بیرون از آن پرده ببینی . [ مظاهر و مخلوقاتِ جهان که هر کدام مظهرِ فعل و قدرت حق تعالی هستند . ظاهربینان را از مشاهده جمالِ حق بازداشته اند . پس باید از این پرده ها گذر کرد و به پشتِ پرده نگریست تا او آشکارا تجلی کند . ]
کارگه چون جای باشِ عامل است / آنکه بیرون است ، از وَی غافل است,از آنرو که کارخانه ، محلِ حضورِ کارگر است . پس هر آن کس که از کارخانه بیرون باشد نمی تواند کارگر را ببیند . [ جای باش = محلِ سکونت یا حضور داشتن . به شرح بیت 759 همین بخش دقت شود ]
پس درآ در کارگه ، یعنی عدم / تا ببینی صُنع و صانع را به هم,پس به کارگاه وارد شو . یعنی به عدم و نیستی در بیا تا کار و کارگر را در انجا با هم ببینی . [ به شرح بیت 759 همین بخش دقت شود . استاد زرین کوب می نویسد : اما شیوه استعمالی که مولانا از اصطلاح عدم دارد و از آن به نیستی هم تعبیر می کند به طرز تلقّی ابن عربی از عدم ، بی شباهت نیست . هر چند که اوصافِ عدم و مراتب ظهور نزدِ مولانا با آنچه نزدِ ابن عربی از نظریه وحدت حاصل می شود تفاوت دارد … اینکه عدم را کارگاهِ وجود می خواند ، قولِ وی را با تلقّی متکلمان نزدیک می سازد . ( سرّ نی ، ج 1 ، ص 209 ) ]
کارگه چون جایِ روشن دیدگی است / پس برونِ کارگه ، پوشیدگی است,از آنجا که کارگاه جایگاه شهود و روشن بینی است . پس بیرونِ آن کارگاه ، جای پوشیدگی و احتجابِ دیدگان است . [ روشن دیدگی = روشن بینی ]
رُو به هستی داشت فرعونِ عَنود / لاجَرم از کارگاهش دور بود,بدان جهت که فرعونِ ستیزه گر ، رو به سمتِ هستی موهوم و موجودیتِ محسوس داشت . ناگزیر از کارگاهِ حق ، کور و بی خبر بود . [ فرعون در اینجا کنایه است از انسانِ حس گرا که همۀ هستی را محدود در چهار دیواری عالم ماده و مدّت می کند و از ورای این محسوسات ، غافل است . از اینرو به قوّت و قدرت خود می بالد و تقدیر الهی را نادیده می انگارد . ( مقتبس از شرح کفافی ، ج 2 ، ص 436 ) ]
لاجَرم می خواست تبدیلِ قَدَر / تا قضا را بازگرداند ز دَر,ناگزیر ، فرعون می خواست . تقدیر الهی را تغییر دهد و قضایِ مسلّم و محتومِ او را باز گرداند .
خود قضا بر سَبلَتِ آن حیله مند / زیرِ لب می کرد هر دَم ریش خند,ولی قضایِ مقدّرِ الهی هر لحظه مخفیانه به سبیل او می خندید . یعنی او را مسخره می کرد و با زبان حال می گفت : ای احمق به قدرت و سلطنت ظاهری ، مغرور شده ای و از باطن تقدیر الهی بی خبری ؟ زهی نادانی و حماقت .
صد هزاران طفل کُشت او بی گناه / تا بگردد حکُم و تقدیر اِله,او صدها هزار کودکِ بی گناه را کُشت تا حکم و تقدیر الهی را دگرگون سازد .
تا که موسیِ نبی ناید بُرون / کرد در گردن هزاران ظلم و خون,هزاران ستم و قتل مرتکب شد تا موسای پیامبر در این جهان ظهور نکند .
آن همه خون کرد و ، موسی زاده شد / وز برای قهرِ او ، آماده شد,با همه کشتاری که مرتکب شد . موسای پیامبر متولد شد و برای مغلوب کردن فرعون آماده شد .
گر بدیدی کارگاهِ لایزال / دست و پایش خشک گشتی ز احتیال,اگر فرعون ، کارگاهِ جاودانی حضرتِ حق یعنی سِرّ قَدَر را می دید . دست و پایش از نیرنگ بازی خشک می شد . و نمی توانست کاری انجام دهد . [ اِحتیال = حیله و مکر ]
اندرونِ خانه اش موسی معاف / وز بُرون می کشت طفلان را گزاف,موسی در منزلِ فرعون ، در سلامتی و امان می زیست . در حالی که فرعون ، بی خبر از آن بود و اطفال بنی اسرائیل را کشتار می کرد .
همچو صاحب نَفس ، کو تن پرورد / بر دِگر کس ، ظنِ حِقدی می بَرَد,ماننید شخصی که اسیرِ نَفسِ امّاره است و به پرورش تن و پروار کردن جسم سرگرم است و گمان می کند که دیگران نسبت به او کینه و دشمنی دارند .
کین عدو و ، آن حسود و دشمن است / خود حسود و ، دشمن او آن تن است ,از اینرو چنین مدعی می شود که : این شخص دشمنِ من است و آن یکی هم به من حسادت می ورزد در حالی که حسود و دشمن حقیقی او ، جسم و تن ( نَفسِ امّاره ) اوست .
او چو فرعون و ، تنش موسیِ او / او به بیرون می دود که کو عدو ؟,چنین شخصی مانند فرعون است و جسم او نیز مانند موسی [ در اینجا تشبیه موسی به تن ، فقط از این جهت است که شخصِ هواپرست ، به تن خدمت می کند و نمی داند که همین تن ، در واقع دشمنِ اوست . زیرا او را به ورطۀ شهوات هلاکت بار می کشاند . در حالی که او دشمن را در بیرون از خود می جوید . درست مانند فرعون که موسی را در خانه داشت و می نداشت که هادمِ حکومت و سلطنت اش بیرون از کاخ در میانِ قومِ بنی اسرائیل است . ]
نَفسش اندر خانۀ تن نازنین / بر دگر کس دست می خاید به کین,نَفسِ امّارۀ او در خانۀ جسم ، عزیز و نازنین شمرده می شود . ولی او دیگری را دشمن خود می پندارد و از روی خشم و کینه نسبت به او ، دست به دندان می گزد . [ در حالی که اگر این شخص بر بهیمۀ نَفسِ امّاره خود ، لگام ریاضت می زد . از این تشویش روانی می رهید و دیگر نسبت به کسی بدبینی حاصل نمی کرد . ]
آن یکی از خشم ، مادر را بکُشت / هم به زخمِ خنجر و هم زخمِ مشت,شخصی از روی خشم ، مادر خود را با ضرباتِ دشنه و مشت کُشت . _ مولانا در این تمثیلِ کوتاه می فرماید که دشمنِ اصلیِ تو نَفسِ امّاره است . هموست که تو را با دیگران به جنگ و ستیز اندر ساخته . او را مهار کُن تا جنگ و نزاع تو با دیگران نیز به پایان رسد . امّا صورتِ تمثیل : جوانی مادرِ بدکاره اش را کُشت . بدو گفتند : کاش به جای آنکه مادرت را کُشتی ، فاسق او را می کشتی . جوان گفت : در آن صورت باید هر روز کسی را می کشتم . پس او را کُشتم تا دست به خونِ کثیری از مردم نیالایم .
آن یکی گفتش که از بَد گوهری / یاد ناوردی تو حقِ مادری,یک نفر به او گفت : تو به علّتِ سرشتِ پلید ، حقِ مادری را نیز فراموش کردی . [ پس چنین جنایتی مرتکب شدی ]
هِی تو مادر را چرا کشتی ؟ بگو / او چه کرد آخِر ؟ بگو ای زشت خو,آهای بگو ببینم چرا مادرت را کُشتی ؟ ای بَد خُلق بگو ببینم او چه گناهی کرده بود ؟ [ هِی = کلمه ای است برای آگاه کردن و تنبیه نمودن مانندِ های ]
گفت : کاری کرد کآن عارِ وی است / کُشتمش کآن خاک ، ستّارِ وی است,قاتل به سوال کننده گفت : مادرم کاری کرده که سبب ننگ و رسوایی او شده . پس او را به قتل رساندم تا خاکِ گور پوشاننده معایب و مفاسد او باشد .
گفت : آن کس را بکُش ای مُحتَشم / گفت : پس هر روز مردی را کُشم,سوال کننده به قاتل گفت : ای بزرگ مرد می خواستی آن مردِ زناکار و فاسق را بکُشی . قاتل گفت : در این صورت لازم بود که هر روز یک مرد را بکُشم . [ زیرا مادرم از این کارِ پلید دست بردار نبود ]
کُشتم او را ، رَستم از خون های خلق / نایِ او بُرّم ، بِه است از نایِ خلق,قاتل ادامه داد : او را به قتل رساندم و از آلوده شدن به خون های مردم رهیدم . بریدنِ گلوی او بهتر است از بریدنِ گلویِ مردم . [ در اینجا حضرت مولانا شروع می کند به نتیجه گیری از این حکایت و می فرماید . ]
نَفسِ تو است آن مادرِ بَد خاصیّت / که فسادِ اوست در ناحیّت,نَفسِ امّارۀ تو مانند آن مادرِ پلید است که تباهی و فسادِ او همه جا را فرا گرفته است .
هین بکُش او را که بهرِ آن دَنی / هر دمی قصدِ عزیزی می کُنی,آگاه باش و نَفسِ امّاره خود را به قتل رسان . زیرا به خاطرِ آن نَفسِ فرومایه هر لحظه در صدد قتلِ جانِ عزیزی برمی آیی . [ کُشتن نَفسِ امّاره یعنی مطیع کردن او به احکام الهی است ]
از وی این دنیای خوش بر توست تنگ / از پیِ او با حق و با خلق جنگ,این دنیای زیبا و دلنشین به سببِ نَفسِ امّاره ، بر تو ننگ شده است . و برای خاطرِ اوست که تو با حق و خلق به ستیز برخاسته ای .
نَفس کُشتی ، باز رَستی ز اعتذار / کس تو را دشمن نمانَد در دیار,اگر تو نَفسِ امّاره ات را بکُشی از عذر خواهی و ندامت خواهی رَست . و دیگر کسی در این دنیا با تو دشمنی نمی ورزد .
گر شِکال آرد کسی در گفتِ ما / از برای انبیا و اولیا,اگر کسی در این سخن ما ایرادی وارد کند و در بارۀ پیامبران و مردان خدا چنین بگوید : [ شِکال = مخفف اِشکال ]
کانبیا را نَی که نَفسِ کُشته بود ؟ / پس چراشان دشمنان بود و حسود ؟,مگر پیامبران نَفسِ خود را نکشته بودند ؟ پس چرا این همه دشمن و حسود داشتند .
گوش نِه تو ای طلب کارِ صواب / بشنو این اِشکالِ شُبهت را جواب,ای کسی که جویای حق و راستی هستی . به سخنم گوش کُن وپاسخِ این ایرادِ شُبهه آمیزت را بشنو که جواب این است .
دشمنِ خود بوده اند آن مُنکِران / زخم بر خود می زدند ایشان چنان,آن منکران در واقع با خود دشمنی میکردند . از اینرو آنگونه به خود ضربه ها زدند .
دشمن آن باشد که قصدِ جان کُند / دشمن آن نَبوَد که خود جان می کَند,دشمن ، آن کسی است که قصدِ جانِ دیگری را بکند . دشمن ، آن کسی نیست که خود به خود به حالِ جان کندن بیفتد . [ معاندان و حق ستیزان که با انبیاء و اولیاء به ستیز برمی خیزند در واقع تیشه به ریشه خود می زنند ]
نیست خفّاشک عدوِ آفتاب / او عدوِ خویش آمد در حجاب,برای مثال ، خفاشِ خُرد و حقیر در واقع دشمن خورشید نیست . بلکه او به سبب فرو رفتن در پردۀ تاریکی ، دشمن خود است .
تابش خورشید او را می کُشد / رنجِ او خورشید هرگز کِی کشَد ؟,زیرا نورِ خورشید ، آن خفاشِ حقیر را می کُشد . ولی آیا ممکن است خورشید رنج و گزندی از خغاش تحمّل کند ؟
دشمن آن باشد کزو آید عذاب / مانع آید لعل را از آفتاب,دشمن ، آن کسی است که از طرف او به انسان گزندی رسد و نگذارد که مثلا نور آفتاب به لعل برسد . [ قدما عقیده داشتند که سنگ های قیمتی بر اثرِ تابش خورشید پدید می آیند . ( شرح بیت 2592 دفتر اول ) . همانگونه که پرتوِ آفتاب ، لعل و گوهر می سازد . نورِ انبیاء و اولیاء نیز سنگِ مادّیتِ آدمیان را به لعل و گوهر معنا دگرگون می سازند . و آنکه دشمنِ حقیقی آدمیان است می کوشد مانع از رسیدن نورِ مردانِ حق به او شود . ]
مانعِ خویشند جملۀ کافران / از شعاعِ جوهرِ پیغمبران,همۀ کافران باعث می شوند که نورِ پیامبران به آنان نرسد .
کی حجابِ چشمِ آن فردند خلق ؟ / چشمِ خود را کور و کژ کردند خلق,مردم چگونه می توانند در برابر آن چشم بی نظیر پرده بکِشند ؟ بلکه آنان چشم خود را کور و لوچ می کنند . [ مقصود از چشمِ فرد ، چشمِ پیامبران است . زیرا هر پیامبری در زمان خود فرد و یگانه بود . ( شرح کبیر انقروی ، دفتر دوم ، جزو اول ، ص 278 و شرح اسرار ، ص 112 ]
چون غلامِ هندوی کو کین کشَد / از ستیزۀ خواجه خود را می کُشد,کار آنان مانند کارِ آن غلامِ هندی است که از روی خشم و کینه نسبت به خواجۀ خود ، خویش را می کُشد تا او را ناراحت کُند .
سرنگون می افتد از بامِ سرا / تا زیانی کرده باشد خواجه را,آن غلام می رود و خود را از بامُ خانه به زمین می افکند . تا مثلا به آقایش زیانی رساند .
گر شود بیمار دشمن با طبیب / ور کند کودک عداوت با ادیب,مثال دیگر ، اگر یک مریض با طبیب خود دشمنی کند و اگر طفلی با آموزگارِ خود عداوت کند .
در حقیقت رهزنِ راهِ خودند / راهِ عقل و جان خود را خود زدند,این بیمار و این کودک در واقع راهزنِ جانِ خویشتن اند . آنها در حقیقت راهزن جان و خِردِ خود شده اند . یعنی به خود زیان می زنند .
گازُری گر خشم گیرد ز آفتاب / ماهیی گر خشم می گیرد ز آب,مثالِ دیگر ، اگر یک رختشوی ، نسبت به خورشید خشم بگیرد . یا یک ماهی نسبت به آب غضبناک شود .
تو یکی بنگر که را دارد زیان ؟  / عاقبت که بوَد سیاه اختر از آن ؟,تو ببین در این صورت به چه کسی زیان وارد می شود ؟ سرانجام چه کسی از این دشمنی بدبخت می گردد . [ رختشو ، لباس های خود را زیر آفتاب پهن نمی کند . دچار زیان می شود . ماهی هم مثلا خود را از آب بیرون می افکند و او نیز هلاک می شود . سیاه اختر = کنایه از بدبخت ]
گر تو را حق آفریند زشت رُو / هان مشو هم زشت رُو ، هم زشت خو,اگر مثلا خدا تو را زشت و بد منظر آفریده ، دیگر کاری نکن که اخلاقِ بَد نیز داشته باشی . که در آن صورت هم بَد صورت هستی و هم بَد سیرت .
ور بُرَد کفشت ، مرو در سنگلاخ / ور دو شاخستت ، مشو تو چار شاخ,برای مثال ، هرگاه کفش ات پاره شد نباید در سنگلاخ حرکت کنی . و اگر تو دو نقص داری ، نباید آن را به چهار نقص افزایش دهی . ( مصراع دوم مقتبس است از جواهرالاسرار ، دفتر دوم ، ص 330 ) . [ برخی از شارحان دو شاخ را کنایه از زشت رویی و زشت خویی و چار شاخ را کنایه از زشت رویی و زشت خویی و بَدسِگالی و بَدکرداری دانسته اند . ]
تو حسودی ، کز فلان من کمترم ؟ / می فزاید کمتری در اخترم,تو از آنرو که دچار بیماری حسدی . لذا همواره با خود می گویی : مگر من از فلانی کمترم که ستارۀ اقبالم هر روز کم فروغ تر می شود ؟
خود حسد نقصان و عیبی دیگرست / بلکه از جملۀ کمی ها بتّرست,حسد نیز به نوبۀ خود نقص و عیبی به شمار می آید . بلکه می توان گفت که حسد از همۀ معایب و نقص ها قبیح تر است .
آن بلیس از ننگ و عارِ کمتری / خویشتن افگند در صد اَبتَری,آن شیطان به علّتِ ننگِ حقارت و احساسِ کُهتری ، خود را دچارِ بسیاری از نقص ها و ناکامی ها کرد . [ اَبتر = عقیم ، بی دنباله . عدد صد در اینجا برای تکثیر آمده است نه عددی معیّن [
از حسد می خواست تا بالا بُوَد / خود چه بالا ؟ بلکه خون پالا بُوَد,شیطان از رویِ حسادت می خواست تا به مقامی بالا رسد . ولی چه بالا بودنی ؟ بلکه در این آرزوی خام خون گریست . [ خون پالا = خون ریز ]
آن ابوجهل از محمد ننگ داشت / وز حسد خود را به بالا می فراشت,مثلا ابوجهل نیز نسبت به سروری و برتری حضرت محمد (ص) ننگ داشت و از روی حسادت ، خود را از او بالاتر می شمرد .
بوالحِکم نامش بُد و ، بوجهل شد / ای بسا اهل ، از حسد نااهل شد,نامِ ابوجهل ، ابتدا ابوالحکم ( = صاحب حکمت ها ) بود . چه بسا آدمیانِ اهل و شایسته بر اثر حسادت ، نااهل و ناشایسته شوند .
من ندیدم در جهانِ جُست و جو / هیچ اهلیّت بِه از خویِ نکو,من در این جهانِ سعی و طلب ، هیچ شایستگی و لیاقتی را بهتر از نیک خویی و اخلاقِ خوب ندیدم . [ مستفاد از مضمونِ روایت « بهترین چیزی که به مردم داده شده ، خوش خویی است . ( احادیث مثنوی ، ص 49 ) ]
انبیا را واسطه ز آن کرد حق / تا پدید آید حسدها در قَلَق,حق تعالی برای این پیامبران را واسطه میان خود و مردم کرد تا آنها در ازایِ بعثتِ پیامبران به اضطراب آیند و حسادت پنهان در سینه های خود را آشکار سازند . ( مقتبس از شرح کفافی ، ج 2 ، ص 94 ) . [ فَلَق = ناآرامی و اضطراب ]
ز آنکه کس را از خدا عاری نبود / حاسدِ حق هیچ دَیّاری نبود,از آنرو که هیچکس نسبت به خدا ننگ و عاری احساس نمی کند . پس کسی نسبت به حضرت حق حسد نمی ورزد .
آن کس کِش مثلِ خود پنداشتی / ز آن سبب با او حسد برداشتی,کسی که پیامبران را مانند خود گمان می کند نسب به آنان حسد می ورزد .
چون مُقرّر شد بزرگیِ رسول / پس حسد ناید کسی را از قبول,همینکه برزگیِ پیامبر با دلائل بیّنه های روشن ثابت شود . پس کسی از قبول کردن آن حضرت دچار حسد نمی شود .
پس به هر دَوری ولیّی قائم است / تا قیامت آزمایش دائم است,پس در هر دوره ای ، ولی و جانشینی وجود دارد . و امتحانِ مردم تا روز رستاخیز برقرار است . [ صوفیه را عقیده بر این است که پس از ختمِ حلقۀ نبوّت به وجودِ مبارکِ حضرتِ رسول ، حلقه ولایت تا قیامِ قیامت برقرار است . زیرا اسماءءالله هر کدام مظاهری دارند و از آن جمله اسماء الهی ، ولیّ است . از این رو در هیچ دوره ای ، زمین از اولیاء خالی نمی ماند و آنکه کاملتر از سایرین است . مظهر تمام و کمالِ اسمِ ولیّ به شمار می رود و در زبانِ شرع از او به حجت ، قائم و … یاد کرده اند . ]
هر که را خویِ نکو باشد ، بِرَست / هر کسی کو شیشه دل باشد ، شکست,هر کس که خوش اخلاق باشد ، نجات می یابد . و هر کس که نازک دل و زود رنج باشد ، زود می شکند . [ شیشه دل = دل نازک ، بی طاقت ، زود رنج ]
پس امامِ حَیّ قائم ، آن ولی است / خواه از نسلِ عُمَر ، خواه از علی است ,پس پیشوایِ زنده ای که به حفظِ دین قیام می کند . آن ولی است . چه از نسلِ عُمَر باشد و چه از نسلِ علی . یعنی هیچ فرقی نمی کند . [ اصلِ مهدویّت و ظهورِ منجیِ آخرالزمان مورد اعتقاد ادیان و مذاهبِ گوناگون است . با این فرق که شیعه معتقد است که حضرتِ مهدی (عج) از نسلِ پیامبر (ص) و از اولاد حضرت علی (ع) است . او تا به گاهِ ظهور از پسِ پردۀ غیبت ، حیّ و قائم و باقی است . لیکن مولانا در این ابیات به مهدویتِ نوعیّه نظر دارد نه مهدویّتِ شخصیّه . از اینرو او و بسیاری از فرقه هایِ صوفیه در این عقیده با شیعه امامیه همراهند که امامِ حی و ولی عصر یا قطب و انسانِ کامل در هر زمان بیش از یکی نیست . شیعۀ اسماعیلیه نیز همچنان معتقدند که امام ناطق و امامِ قائم در هر زمان ، منحصر به یک تن است و اگر یک تنِ دیگر نیز در آن زمان شایسته امامت و پیشوایی باشد . ناچار امامِ ساکت و یا امامِ قاعد خواهد بود . ( مولوی نامه ، ج 2 ، ص 844 ) . ولی برخی از فرقه های صوفیه به تعدد اقطاب در هر دوره ای معتقدند . آنها در توجیه این مطلب ، قطب را به قطب شمسی و قمری تقسیم می کنند . قطبِ شمسی همان قطب الاقطاب است که تعدد بردار نیست . ولی قطبِ قمری متعدد است . ( مقامات العرفا یا زندگانی شمس العرفا ، ص 67 ) ]
مهدی و هادی وی است ای راه جو / هم نهان و هم نشسته پیشِ رو,ای که جویای راه هستی . هدایت شده و هدایت کننده هموست . وی به اعتباری ، نهان است و به اعتباری عیان . و پیشِ روی تو نشسته است . [ صوفیه ، قطب را همانسان وصف کرده اند که در بیت قبل ملاحظه شد . قطب در واقع همچون قلب است در بدن . و هموست امامِ زمان و غوثِ اعظم و اسرافیل زمان . ( مجمع البحرین ابرقوهی ، ص 488 . توضیح بیشتر برای قطب در شرح بیت 2129 دفتر اول آمده است ) . با همۀ این اوصاف بسیاری از مردم حقیقتِ او را نمی شناسند . چه او به اعتبارِ مقامِ لاهوتی ، نهان است و به اعتبار مقام ناسوتی ، عیان . ( شرح اسرار ، ص 114 ) . به عبارتِ دیگر جسمِ او را مشاهده می کنند . ولی حقیقتِ باطنی او را نمی بینند . ]
او چو نور است و ، خِرَد جبریل اوست / آن ولیّ کم ازو ، قِندیلِ اوست,او مانند نور است و عقل به منزلۀ جبریلِ او . و آن ولی که در مقامی فروتر از او قرار دارد به مثابۀ قندیلِ اوست . یعنی از او نور و بهره می گیرد . [ قطبِ اعظم ، از آنرو که مظهرِ کاملِ حق تعالی است در امرِ هدایت مظهرِ اسمِ نور است که یکی از اسماء الهی است . و عقل ، همانند جبریل ، رسول اوست . یعنی معارف و حقایق را بدین وسیله به ولیِ مادون خود می رساند . ( شرح کفافی ، ج 2 ، ص 438 و شرح مثنوی ولی محمد اکبرآبادی ، دفتر دوم ، ص 96 ) . و این ولی که مقامی پایین تر دارد به مثابۀ قندیلِ اوست و از او نور می گیرد . ] _ برداشت دیگر از مصراع اول : همینکه انسان کامل ، وحدتِ ذاتی خود را با حق تعالی درک کرد از جبریل نیز برتر می شود . چنانکه وقتی حضرت رسول به معراج رفت . جبریل از ادامۀ همراهی آن حضرت باز ماند . ( مقدمۀ رومی و تفسیر مثنوی معنوی ، ص 204 و 205 ) .
آنکه زین قِندیل کم ، مشکاتِ ماست / نور را در مرتبه ترتیب هاست,آن کس که در مقامی فروتر از قندیل قرار دارد . مشکاتِ ما به شمار می رود . نور به اعتبار مرتبه ، درجاتی دارد . ( مِشکات = سوراخ و یا جایی که در آن چراغ گذارند ، چراغدان ) . صوفیه اولیاءالله را از حیثِ معنوی به مراتبی تقسیم کرده اند بدین صورت : قطب ( = شرح بیت 2129 دفتر اول ) : یک نفر است که مدارِ ارشاد و دستگیری است ( بعضی از صوفیه به تعدد اقطاب در یک زمان عقیده دارند . نظیر ابن عربی و عزیزالدین نسفی ) اِمامَین ( = دو امام ) : یکی در سمتِ راستِ قطب ، به ملکوت می نگرد و دیگری در سمتِ چپِ او به مُلک نظر دارد . و همو برای خلافتِ قطب مستعدتر است . ( در برخی از متونِ صوفیه به جای اِمامَین ، افراد قرار دارد و ایشان سه تن اند که از غایتِ کمال از دایرۀ قطب الاقطاب خارج اند . ) اوتاد : چهار تن اند و چهار رکن عالَم ، یعنی شمال ، جنوب ، مغرب و مشرق بر آآنها قائم است . اَبدال : ابدال هفت تن اند . توضیح ابدال در شرح بیت 264 دفتر اول . نُجَباء : شمار آنها چهل نفر است . نُقَباء : پست ترین مقام اولیاءالله است و شمار آنها سیصد تن است . ( این تقسیم بندی مقتبس از شرح گلشن راز ، ص 282 و مجمع البحرین ابرقوهی ، ص 488 و 489 و تصوف در اسلام ، ص 96 ) . این تقسیم بندی ، جنبۀ فرقه ای و رسمی دارد . لیکن مولانا طبقِ اسلوبِ پسندیدۀ خود هیچگاه خود را مقیّد به شکلِ رسمی و محدودِ اینگونه اصطلاحات نمی کند . بلکه او نظری فراتر از این دیدگاههای تنگ و محدود فرقه ای دارد .
ز آنکه هفتصد پرده دارد نورِ حق / پرده های نور دان ، چندین طبق,زیرا که نور الهی دارای هفتصد حجاب است . و بدان که این حجاب ها چندین طبقه دارد . ( توضیح بیشتر در شرح ابیات 139 دفتر اول و 1599 دفتر اول آمده است )
از پسِ هر پرده قومی را مُقام / صف صف اند این پرده هاشان تا امام,در پشتِ هر حجاب ، جمعی جای دارند . آنها تا جایگاه امام ( = قطب ) صف در صف و مرتبه به مرتبه ایستاده اند . ( توضیح قطب در شرح بیت 820 همین بخش گذشت )
اهل صفِ آخرین از ضعفِ خویش / چشمشان طاقت ندارد نورِ پیش,آنان که در آخرین صف ایستاده اند به سبب ضعفِ قوۀ بینایی ، نمی توانند نورِ صف های جلوتر از خود را مشاهده کنند .
و آن صفِ پیش از ضعیفیِ بصر / تاب نآرد روشنایی پیشتر,همینطور ، صفِ پیشتر هم به سبب ضعفِ بینایی ، نمی توانند نورِ صفِ جلوتر از خود را ببینند .
روشنیی کو حیاتِ اوّل است / رنجِ جان و فتنۀ این اَحوَل است,نوری که نسبت به صفِ اول حیات بخش است . همان نور برای این شخصِ دوبین ( = لوچ باطنی ) رنج آور و عذاب دهنده است .
اَحولی ها اندک اندک کم شود / چون ز هفصد بگذرد ، او یَم شود,دوبینی ها رفته رفته کاستی می گیرد و چون سالک از این حجاب ها بگذرد و در هیچ موقفی از مواقف درنگ نکند . او عین دریای وحدت می شود . ( یَم = دریا ، کنایه از وحدتِ ذاتِ الهی ، شرح بیت 2213 دفتر اول ) . [ در اینجا حضرت مولانا به اختلاف مراتب در قابلیت ها و استعدادهای سالکان اشاره می کند و طبق اسلوبِ پسندیده خویش ضمن تمثیلی می فرماید : ]
آتشی کاصلاحِ آهن با زرست / کی صلاح آبی و سیب تر است ؟,برای مثال ، آتشی که برای شکل دادن به آهن و یا طلا ، مناسب است کی می تواند برای بِه و سیبِ تر و تازه نیز مناسب باشد ؟ مسلماََ مناسب نیست .
سیب و آبی خامیی دارد خفیف / نه چو آهن ، تابشی خواهد لطیف,سیب و بِه اندکی خامی و نارسی دارند . برای رسیده شدن آنها ، باید حرارتی ملایم داد . نه مانند آهن که حرارتی بس قوی نیازمند است .
لیک آهن را لطیف ، آن شعله هاست / کو جَذوبِ تابشِ آن اژدهاست,ولی برای آهن ، آن شعله های نیرومند ، مناسب و لطیف است . زیرا آهن زبانه های اِژدهای آتش را جذب می کند . [ جَذوب = بسیار جذب کننده ، صیغۀ مبالغۀ جاذب ]
هست آن آهن ، فقیرِ سخت کش / زیرِ پُتک و آتش است او سرخ و خوش,آن آهن مانند درویشی است که سخت ریاضت می کِشد و در زیرِ ضربات پُتک و حرارتِ آتشِ ریاضت ، سرخوش و شادمان است . [ فقیر = در اینجا معنی صوفیانه دارد یعنی کسی که از همۀ تعیّن ها و خودبینی ها عاری و خالی است . شرح بیت 2342 دفتر اول ]
حاجِبِ آتش بُوَد بی واسطه / در دلِ آتش رود بی رابطه,ای درویش بی خویش ، پرده دارِ سلطان آتش است و بدونِ هیچ رابط و واسطی به درونِ آتش می رود . [ آتش مظهرِ اسمِ مُفنی و قهار است که همۀ هستی های مجازی را در خود فانی می سازد . سالکانی که در مراتبِ فروتری قرار دارند بی واسطۀ انسانِ کامل نمی توانند به آتشِ عشقِ الهی در آیند . زیرا اگر مستقیماََ گام بدان نهند . پیش از آنکه پخته شوند می سوزند . زیرا : ] نکته ها چون تیغِ پولاد است تیز / گر نداری تو سپر واپس گریز
بی حجابی آب و فرزندانِ آب / پختگی ز آتش نیابند و خطاب,آب و هرآنچه از آب است . بدون واسطه نمی تواند از آتش ، کمال یابد و با آن نسبتی برقرار کند .
واسطه ، دیگی بُوَد یا تابه ای / همچو پا را در روش پاتابه ای,همانگونه که پا برای راه رفتن نیاز به کفش دارد . آنها نیز باید دیگ و یا تابه ای را واسطه خود و آتش قرار دهند تا به کمال و پختگی رسند .
یا مکانی در میان تا آن هوا / می شود سوزان و می آرد به ما,یا آنکه باید میانِ آب و آتش ، مکانی باشد تا به واسطۀ حرارتِ آتش ، هوای آنجا گرم شود و سپس گرما به آب سرایت کند . [ اگر جامه های خیس را در هوایی با دَمایِ بالا پهن کنند . بلافاصله شروع می کند به خشک شدن . مانند اتاقی که در آن بخاری و یا آتشی روشن است . ولی اگر جامه ها را مستقیماََ در آتش افکنند یکسره می سوزد و به خاکستر تبدیل می شود . همینطور است حالِ سالکانِ مبتدی . ( ما = همان ماء عربی است به معنی آب ) ]
پس فقیر آن است کو بی واسطه است / شعله ها را با وجودش رابطه است,پس درویشِ حقیقی کسی است که مستقیماََ با شعله های عشق و اخگرِ تجلّیات الهی در تماس باشد .
پس دلِ عالَم وَی است ایرا که تن / می رسد از واسطۀ این دل به فن,"بنابراین در حقیقت او به منزلۀ قلبِ جهان است . زیرا بدن به واسطۀ تصرّفات روح قادر به فعالیّت و کار می شود . [ چنانکه ابن عربی ، انسانِ کامل را روح ، و ,الَم را جَسَدی به شمار آورده است . توضیح بیشتر در بارۀ انسان کامل در شرح بیت 1 دفتر اول ]"
دل نباشد تن ، چه داند گفت و گو ؟ / دل نجوید تن ، چه داند جُست و جو ؟,اگر قلب وجود نداشته باشد . جسم چگونه می تواند گفتگو کند ؟ و نیز اگر قلب چیزی را نخواهد . جسم چه می داند که جستجو یعنی چه ؟ [ بنابراین اصل و اساس وجودِ آدمی به روح و روان بستگی و پیوستگی دارد ]
پس نظرگاه شعاع ، آن آهن است / پس نظرگاهِ خدا دل ، نَی تن است,پس نتیجه می گیریم که آهن ، موردِ نظر شعله های آتش است و به همین دلیل قلبِ انسان ، موردِ نظر عنایت الهی است نه جسم . [ خلقتِ آدم متوقف بر خلقتِ انسانِ کامل است ]
باز این دل هایِ جزوی چون تن است / با دلِ صاحب دلی کو معدن است,البته این قلب های ظاهری در قیاس با قلبِ حقیقی عارفان ، که معدنِ بیکرانِ اسرار و حقایق ربّانی است به منزلۀ جسم است . [ منظور سه بیتِ اخیر : قلب انسانِ کامل ، واسطۀ فیضِ الهی است . به واسطۀ اوست که عالَم به فیض حق می رسد . ]
بس مثال و شرح خواهد این کلام / لیک ترسم تا نلغزد وهمِ عام,این سخن که گفتیم نیازمندِ مثال ها و شرح فراوان است . ولی می ترسم که اَفهامِ عامه دچارِ لغزش شود .
تا نگردد نیکوییِ ما بَدی / اینکه گفتم هم نَبُد جز بیخودی,مبادا که نیّتِ پاکِ ما نتایجِ بَد به بار آورد . همین مقدار از اسرار و حقایق نیز که بر زبان راندم چیزی نبود جز نتیجه بیخویشی و اِلّا اینها را در عالَمِ صَحو و هوشیاری نگفتم .
پای کژ را کفشِ کژ بهتر بُوَد / مر گدا را دستگه ، بَر دَر بُوَد,چنانکه برای پای کج ، کفشِ کج مناسب تر است . و گدا جایگاهی ندارد مگر در آستانۀ درِ منزل .
گفت : هنگامِ نماز آخر رسید / سویِ مسجد زود می باید دوید,ابلیس گفت : وقتِ نماز است است ، زود باید به طرف مسجد رفت .
عَجّلوا الطّاعاتِ قبلَ الموت گفت / مُصطفی چون دُرِ معنی می بِسُفت,حضرت محمد (ص) آنگاه مروارید معنا را بیان می کرد فرمود : برای انجامِ طاعات شتاب کنید . پیش از آنکه وقت سپری شود . [ اشاره است به حدیث « بشتابید به سوی نماز پیش از سپری شدن وقت آن و بشتابید به سوی توبه پیش از فرا رسیدن مرگ » ( احادیث مثنوی ، ص 64 ) ]
گفت : نَی نَی این غَرَض نَبوَد تو را / که به خیری رهنما باشی مرا,معاویه در پاسخ ابلیس گفت : نه نه ، غرضِ تو این نیست که مرا به کار نیکو راهنمایی کنی .
دُزد آید از نهان در مَسکنم / گویدم که پاسبانی می کنم,برای مثال ، دزدی پنهانی به سرایم وارد می شود و من به آن دزد اعتراض می کنم که چرا به خانه ام درآمدی ، او به من می گوید : من دارم از خانه ات نگهبانی می کنم .
من کجا باور کنم آن دُزد را ؟ / دُزد کی داند صواب و مزد را ؟,من کی می توانم حرف آن دزد را باور کنم ؟ دزد کی معنی پاداش و اجر را درک می کند ؟
گفت امیر او را که اینها راست است / لیک بخشِ تو از اینها کاشت است,امیر (معاویه) به ابلیس گفت : همۀ این حرف ها که زدی ، حرف های درستی است ولی تو ذاتاََ از معانی بهره ای ندارد .
صد هزاران را چو من تو رَه زدی / حُفره کردی ، در خزینه آمدی,تو صدها هزار نفر همچو مرا فریفتی و نَقبی به گنجخانۀ قلبِ آدمی زدی و به درونِ آن وارد شدی .
آتش و نفتی ، نسوزی چاره نیست / کیست کز دستِ تو جامه اش پاره نیست,تو به مثابۀ آتش و نفت هستی از اینرو ذاتاََ می سوزانی و هیچ گریزی نیز نیست . چه کسی هست که از دست حیله های تو جامۀ دین و ایمانش پاره نشده باشد ؟
طبعت ای آتش چو سوزانیدنی است / تا نسوزانی تو چیزی چاره نیست,ای آتش ، سرشتِ تو سوزاندن است ، پس چاره ای نیست . باید تو قطعاََ کسی یا چیزی را بسوزانی .
لعنت این باشد که سوزانت کند / اوستادِ جمله دزدانت کند,لعنت خدا بر تو همین است که ذاتِ تو را سوزندۀ دین و خلایق قرار داده ، و همو تو را سردستۀ همۀ دزدانِ عالَم نهاده است .
با خدا گفتی ، شنیدی رُو به رُو / من چه باشم پیشِ مَکرت ای عدو ؟,تو در حضورِ خدا با او به گفت و شنود پرداختی ، اینک ای دشمن خدا ، من کیستم که در برابر حیله های تو ایستادگی کنم ؟ [ مولانا ، معارف و اسراری که شیطان و شیطان صفتان می آموزند تا مردم را به گمراهی کشند به صفیر صیادان تشبیه می کند که بدان وسیله مرغان را به دام افکنند . ]
معرفتهای تو چون بانگِ صفیر / بانگِ مُرغان است ، لیکن مُرغ گیر,ای شیطان و ای شیطان صفت ، معارفی که تو آموخته ای مانند بانگِ پرندگان است ولی مسلماََ برای این بانگ مرغان را به صدا درمی آوری که پرندگان دیگر را صدا کنی .
صد هزاران مرغ را آن ، رَه زده ست / مرغِ غِرّه کآشنایی آمده ست,آن بانگ ، صدها هزار پرنده را گمراه کرده و فریب داده است . پرندۀ گول و مغرور ، خیال می کند که آن بانگ آوازِ همنوعان خویش است .
در هوا چون بشنود بانگِ صفیر / از هوا آید ، شود اینجا اسیر,پرندۀ بیچاره همینکه در هوا بانگِ پرنده را می شنود ، از هوا به زمین فرود می آید و در اینجا اسیر می شود . یعنی در دامِ صیاد ، گرفتار می گردد . [ ابیات 316 تا 321 دفتر اوّل تفسیر چهار بیت اخیر است ]
قومِ نوح از مَکرِ تو در نوحَه اند / دل کباب و ، سینه شَرحه شَرحه اند,ای ابلیس ، قوم نوح (ع) از حیله و نیرنگ تو در فغان و شیون اند . دلشان کباب و سینه هایشان پاره پاره شده است .
عاد را تو باد دادی در جهان / درفکندی در عذاب و اَندُهان,قوم عاد را در دنیا دچار بادِ صرصر کردی و آنها را به عذاب و اندون افکندی . [ اَندُهان = غم ها / توضیح بیشتر در شرح بیت 853 دفتر اوّل آمده است ]
از تو بود آن سنگسارِ قومِ لوط / در سیاه آبه ز تو خوردند غُوط,به سبب تو بر قومِ لوط ، سنگ بارید و به سبب تو آنها در آبِ سیاه غوطه ور شدند [ نامِ لوط ، بیست و سه بار در قرآن کریم آمده است . بنابر مفادِ آیات ، لوط به حضرت ابراهیم (ع) ایمان آورده و خود نیز مقامِ رسالت داشت . امّا قومِ تبه کار وی به جای زنان با پسران درمی آمیختند . از اینرو مستحق عذاب شدند . بیت فوق اشاره دارد به آیه 82 سورۀ هود « پس چون بیآمد فرمان ما ، شهرهاشان زیر و زبر کردیم و سنگ های کلان بر سرشان باراندیم » / سیاه آبه = ممکن است اشاره باشد به اینکه قومِ لوط بینایی خود را از دست داده و در قعر نابینایی غوطه می خوردند . چنانکه در آیه 37 سورۀ قمر آمده است « و قوم ، از لوط مهمانانش را خواستند . پس ما نیز دیدگان ایشان را نابینا کردیم و گفتیم : بچشید عذاب و انتقام مرا » / غوط = در آب فرو رفتن ]
مغزِ نَمرود از تو آمد ریخته / ای هزاران فتنه ها انگیخته,به سبب تو ، مغز نَمرود متلاشی شد . ای ابلیسی که هزاران فتنه و آشوب به راه انداخته ای . [ نمرود = شرح بیت 1189 دفتر اوّل ]
عقلِ فرعونِ ذَکیّ فیلسوف / کور گشت از تو نیابید او وقوف,به سبب تو عقلِ فرعونِ تیز هوشِ چاره جو ، از اثر ساقط گردید و کور شد . ولی به اسرارِ تو واقف نشد . [ ابلیس ، فرعون را نیز اسیز حیله های خود کرد و عقل و خِردش را تباه نمود . فیلسوف در اینجا در معنی منفی آن بکار رفته است . فیلسوف = شرح بیت 1636 همین دفتر ]
بولَهب هم از تو نااهلی شده / بُوالحِکم هم از تو بوجهلی شده,تو سبب شدی که ابولهب ، فردی ناشایست شود و نیز تو باعث شدی که ابوالحکم به ابوجهل تبدیل گردد . [ بولهب = شرح بیت 420 همین دفتر / بوجهل = شرح بیت 782 دفتر اوّل ]
ای بر این شطرنج بهرِ باد را / مات کرده صد هزار اوستاد را,ای ابلیسی که برای باقی ماندن نام و آوازه ات ، بر سرِ صفحۀ شطرنجِ زندگی می نشینی و تا به حال صدها هزار نفر از کسانی را که در حیله گری استاد هستند و دائماََ «منم منم» می زنند مات و مغلوب کرده ای .
ای ز فرزین بَندهایِ مُشکِلت / سوخته دل ها ، سیه گشته دلت,ای ابلیسی که با شگردهای پیچیده و مشکلت در شطرنج زندگی ، دل های بسیاری را سوزانده ای و دلِ خودت نیز سیاه و تیره شده است . [ فرزین بند = شرح بیت 131 همین دفتر / ترفندهای ابلیس ، حد و شمار ندارد . او هر بار با تلبیسی و فریبی خاص ، آدمیان را به ورطۀ گمراهی و هلاکت در می کشاند . ]
بحرِ مَکری تو ، خلایق قطره یی / تو چو کوهی ، وین سَلیمان ذرّه یی,ای ابلیس ، تو دریای مکر و نیرنگی و مردم در قیاس با مکر و نیرنگِ تو ، قطره ای بیش نیستند و تو در گمراه کردن همچون کوهی ، و این مردم ساده دل ذره ایی بیش نیستند . [ سَلیمان = جمع سلیم به معنی ساده دل و ساده لوح ]
کی رَهَد از مَکرِ تو ای مُختَصِم ؟ / غرقِ طوفانیم اِلّا مَن عَصِم,ای ابلیسِ دشمنی کننده ، از مکر و نیرنگ تو چه کسی می تواند رهایی یابد ؟ ما جملگی در طوفانِ مکر و گمراهی تو غرق شده ایم . مگر کسی که در تحتِ عنایت الهی محفوظ بماند . [ مصراع دوم اشارت است به آیه 43 سورۀ هود « فرزند نااهلِ نوح گفت : به کوه پناه بَرم که از آب نگاه داردم . نوح (ع) گفت : امروز نگاه دارنده ای نیست از قهرِ و عذاب الهی مگر مهر و لطف او … ]
بس ستارۀ سَعد از تو مُحتَرِق / بس سیاه و جمع از تو مُفتَرِق,ای ابلیس مکار ، بسیاری از ستاره های سَعد و فرخنده ، بر اثر نیرنگ و شرارت تو محو و پنهان شده است و بسیاری از قشون ها و جمعیت ها بر اثر نیرنگ تو پراکنده و پریشان گشته اند . [ محترق = شرح بیت 66 دفتر اوّل / سَعد = شرح بیت 1288 دفتر اوّل ]
کودکی در پیشِ تابوت پدر / زار می نالید و برمی کوفت سر,کودکی پیشاپیش تابوت پدر خود  ، زار زار می گرید و بر سر و روی خود می زند .
کِای پدر آخر کجاات می برند ؟ / تا تو را در زیرِ خاکی بفشُرند,آن کودک با گریه می گفت : آخر ای پدر تو را دارند به کجا می برند ؟ می برند که تو را به خاک بسپرند .
می بَرندت خانۀ تنگِ و زَحیر / نَی در او قالی و ، نَه در وی حصیر,تو را به خانه ای تنگ و دردناک می برند که در آن خانه نه فرشی هست و نه حصیری . [ اکبرآبادی گوید : زحیر در اینجا به معنی به سختی نفس کشیدن است . یعنی گور ، جایی است که به سختی می توان در آن نفس کشید . نیز گفته اند می تواند به معنی درد و غم باشد . یعنی گور ، جایگاهِ درد و غم است . ( شرح مثنوی ولی محمد اکبرآبادی ، دفتر دوم ، ص 223 ) ]
نَی چراغی در شب و نَه روز ، نان / نَی در او بویِ طعام و ، نَه نشان,در شب نه چراغی دارد و در روز نه نانی ، نه از آنجا بوی غذا می آید و نه نشانی از آن وجود دارد .
نَی درِ معمور ، نَی در بام راه / نَی یکی همسایه کو باشد پناه,آن خانه نه در و درگاه آباد دارد و نه راهی به سطحِ زمین . و نه همسایه ای هست که یاور و پشتیبان تو باشد . [ معمور = آباد شده ، آباد ]
جسمِ تو که بوسه گاهِ خلق بود / چون رود در خانۀ کور و کبود ؟,جسمِ تو که زمانی از طرفِ مردم ، بوسه باران می شد . اکنون چگونه در گورِ تنگ و تاریک فرو می رود ؟ یعنی تازگی و طراوتِ جسمانی تو ، با عروض مرگ از بین می رود .
خانۀ بی زینهار و جای تنگ / که در او نَه روی می ماند نَه رنگ,گور ، خانه ای است فاقدِ امان و پناه و جایی است تنگ که در آن ، نه چهره ای می ماند و نه آب و رنگی .
زین نَسَق اوصافِ خانه می شمرد / وز دو دیده ، اشکِ خونین می فشرد,بدین ترتیب ، خصوصیات گور را می شمرد . و از دو چشمش ، اشکِ حسرت سرازیر می کرد .
گفت جوحی با پدر : ای ارجمند / والله این را خانۀ ما می بَرند,جوحی خطاب به پدر گفت : پدرِ عزیزم ، معلوم می شود که این تابوت را به خانۀ ما می برند .
گفت جوحی را پدر : ابله مشو / گفت : ای بابا ، نشانی ها شنو,پدرِ جوحی به او گفت : اینقدر احمق نباش . جوحی گفت : ای پدر ، به نشانی هایی که می دهد خوب گوش کن .
این نشانی ها که گفت او یک به یک / خانۀ ما راست ، بی تردید و شک,این نشانه هایی که این بچه می دهد ، بی هیچ شک و تردیدی دقیقاََ نشانه های خانۀ ماست .
نَی حصیر و ، نَه چراغ و ، نَه طعام / نه درش معمور و ، نه صحن و ، نه بام,خانۀ ما هم همینطور است که او می گوید . یعنی نه حصیری دارد و نه چراغی و نه غذایی ، نه درش آباد است و نه حیاط و بام دارد .
زین نَمَط دارند بر خود صد نشان / لیک کی بینند آن را طاغیان ؟,بدین سان آدم های سرکش و طاغی ، صد نشانه از این قبیل را با خود دارند . ولی آنها چگونه ممکن است این نشانه ها را مشاهده کنند ؟ [ مولانا از این بیت تا بیت 3133 قلب و باطن طغیانگران و سرکشان را به گور تنگ و تاریک تشبیه می کند . چنانکه قلب اولیاء الله همانند بیت الله است . ]
خانۀ آن دل که مانَد بی ضیا / از شعاعِ آفتابِ کبریا,خانۀ دلی که از پرتوِ آفتابِ حضرت حق تعالی نوری نگیرد . [ ادامه معنا در بیت بعد ]
تنگ و تاریک است چون جانِ جُهود / بی نوا از ذوقِ سلطانِ وَدود,چنین قلبی مانند روح و روانِ حق ستیزان ، تنگ و تاریک است و از نفحات و ذوقِ پادشاه مهربان عالم وجود بی بهره است . [ در اینجا «جهود» به معنی یهودی نیست بلکه مطلقِ منکران و حق ستیزان است ]
نَی در آن دل ، تافت تابِ آفتاب / نَی گشادِ عرصه و ، نه فتحِ باب,در آن قلب نه انوار آفتاب می تابد و نه برای آن عرصه ای وجود دارد و نه دری به روی آن گشوده می شود . [ هیچ دری از معرفت به روی قلوبِ حق ستیزان گشوده نمی شود . ]
گور ، خوشتر از چنین دل ، مَر تو را / آخِر از گورِ دلِ خود ، برتر آ,گور برای تو بهتر از قلبِ تیره و تار و فاقد معرفت است . آخر گامی از گورِ قلبت فراتر بگذار .
زنده یی و زنده زاد ای شوخ و شَنگ / دَم نمی گیرد تو را این گورِ تنگ ؟,تو زنده ای و از موجودی زنده متولّد شده ای . ای شوخ و شیرین رفتار آیا نَفَسِ تو از این گور تنگ و تاریک بند نمی آید ؟ ( شوخ و شنگ = لطیف و زیبا ، شیزین رفتار ) [ چگونه روح سالمِ آدمی می تواند در قفسِ مادّه و دامِ شهوات تاب بیاورد ؟ ]
یوسفِ وقتیّ و ، خورشیدِ سَما / زین چَه و زندان برآ و ، رُو نما,تو یوسفِ زمانی و خورشیدِ آسمان ، از این چاه و زندان بیرون بیا و خود را نشان بده . [ در اینجا حضرت مولانا ، روحِ آدمی را به حضرت یوسف (ع) و خورشید آسمان تشبیه می کند . و جسم و مادیّت را به چاه و زندان . بنابراین نباید روحِ زیبا و منوّر به انوارِ معرفت را در چاهِ غفلت و زندان شهوت محبوس کرد . ]
یونس ات در بطنِ ماهی پخته شد / مَخلَصش را نیست از تسبیح ، بُد,یونسِ تو ( روحِ تو ) در شکمِ ماهی ( کالبد جسمانی ) به هلاکت رسید . برای رهایی از تباهی و هلاکت ، چاره ای ندارد جز پرداختن به تسبیح الهی . [ بطن = شکم / مَخلَص = محل خلاصی / پخته شدن = در اینجا به معنی هلاکت ( شرح ولی محمد اکبرآبادی ، دفتر دوم ، ص 223 ) و هضم شدن و تحلیل رفتن است نه کمال یافتن و از خامی به پختگی درآمدن . ] یونس ، در زبان یونانی به معنی کبوتر است . وی یکی از پیامبران الهی بوده است . نام او هار بار در قرآن کریم و در سوره های صافات و قلم درج شده و در سورۀ انبیاء نیز به عنوان ذوالنّون از او یاد شده است . طبق مفاد تورات یونس فرزندِ امَتّای بوده و آن لفظی است عبری به معنی فانی و میرنده . در آثارِ اسلامی ، امَتّای تخفیف یافته و به صورت مَتّا درآمده است . حدیثی از پیامبر (ص) در دست است که به موجب آن ، شخصی خود را به آن حضرت ، اهلِ نینوا معرفی کرد و حضرت فرمود : خدا تو را رحمت کند که برادرم یونس بن متّی را به یادِ من آوردی . داستان حضرت یونس (ع) در قرآن بسیار موجز آمده است . وی از قومِ خود گریخت و در کشتی گرانباری که آمادۀ حرکت بود سوار شد . در اثنای راه طوفانی برخاست و امواجِ سهمگین ، کشتی را هر دَم به غرق سوق می داد . بنا شد بارِ کشتی را سبک کنند . لذا کالاهایی که در کشتی موجود بود به دریا افکندند ولی خطر باز هم مرتفع نشد . از اینرو مقرر شد که برای نجات کشتی ، یکی از افراد را به دریا افکنند و بدین منظور قرعه زدند و قرعه به نامِ یونس اصابت کرد ( اعلام قرآن ، ص 665 و 666 ) . البته در برخی از کُتبِ قصص و روایات چنین آمده که حضرت یونس ، خود داوطلبِ این کار می شود . اهلِ کشتی که او را محترم و والا می شمردند بدین پیشنهاد عمل نکردند و گفتند همۀ امیدِ ما تو هستی . حضرت یونس (ع) جون وضع را چنین دید به آنها گفت : پس میانِ اهلِ کشتی قرعه بزنید . به هر کس قرعه افتاد او را به دریا افکنید . هفتاد بار قرعه زدند و هر بار به نامِ حضرت یونس درآمد . او چهل روز در شکمِ ماهی باقی ماند . خدای تعالی شکمِ ماهی را همچون آبگینه کرد تا او عجایب زیرِ دریا را تماشا کند . پس از این مدّت خداوند ، نیایشِ یونس را به فرشتگانِ آسمانی رسانید . آنها گفتند : خداوندا ، صدایی آشنا از جایی غریب می شنویم . خداوند فرمود : این آوازِ کسی است که در قعرِ دریا در شکمِ ماهی زندانی شده است ( قصص قرآن مجید ، ص 361 ) .
گر نبودی او مُسَبَّح ، بطنِ نُون / حَبس و زندانش بُدی تا یُبعَثون,اگر حضرت یونس (ع) در شکمِ ماهی نیایش حق را نمی گفت . تا روزِ رستاخیز در شکمِ او زندانی می شد . ( نون = ماهی ) [ اشاره است به آیۀ 143 و 144 سورۀ صافات « اگر او (یونس) از جملۀ نیایشگران حق نبود تا به روزِ رستاخیز در شکمِ ماهی درنگ می کرد » ]
او به تسبیح از تنِ ماهی بِجَست / چیست تسبیح ؟ آیتِ روزِ اَلَست,حضرت یونس (ع) بواسطۀ نیایش حق از شکمِ ماهی بیرون آمد . نیایش حق چیست ؟ مسلماََ نشانه ای از روزِ اَلَست . ( اَلَست = شرح بیت 1241 دفتر اوّل ) [ همانطور که در روزِ ازل ، وجودِ آدمی از جسم و عوارض جسمانی مجرد و عاری بوده و به تسبیح حق مشغول . باید در این جهان نیز از جسم و جسمانیت عاری شد و به تسبیح حقانی خدا پرداخت ( شرح اسرار ، ص 168 ) ]
گر فراموشت شد آن تسبیحِ جان / بشنو این تسبیح هایِ ماهیان,اگر نیایش روح را فراموش کرده ای ، پس نیایش ماهی ها را گوش کن . [ اگر عهد و میثاق فطری و معنوی عالم اَلَست را از یاد برده ای ، به نیایش اهلِ کمال و عارفان حقیقی گوش کن . ماهی در اینجا رمزی است از وجودِ عارفان که در دریای عشق و معرفتِ الهی غوطه ورند . توضیح بیشتر در شرح بیت 17 دفتر اوّل ]
هر که دید الله را ، اَلّلهی است / هر که دید آن بحر را ، آن ماهی است,هر کس که خدا را مشاهده کند . او فردی الهی است و هر کس که دریا را ببیند ، او ماهی است . [ صوفیه ، حق تعالی را به دریا مَثَل زده اند ( شرح بیت 2213 دفتر اوّل ) . بنابراین تنها ماهیانِ دریای عشق و معرفت می توانند در این پهنۀ بیکران و ژرفای ناپیدا شناور شوند . شیخ احمد رومی در شرح این بیت گوید : وصفِ اتقیاء از دایره اوصاف بیرون است از آن سبب که ایشان را اتصال با عالمِ بی چون است و حصول آن اتّصال وقتی دست می دهد که سالک در عالمِ توحید درآید . ( دقایق الحقایق ، ص 10 )
این جهان دریاست و تن ، ماهیّ و روح / یونسِ محجوب از نورِ صَبوح,در اینجا حضرت مولانا «دریا» را تمثیلی از دنیا و ماهی را تمثیلی از جسم و یونس را تمثیلی از روح بکار می برد و می فرماید : این دنیا در مَثَل مانند دریا و جسم مانند ماهی و روح مانند یونس است که از نورِ سپیده دَم محروم و محتجب است . [ نور صبوح = روشنی بامداد ، کنایه از پرتوِ ذاتِ الهی است ( شرح مثنوی ولی محمد اکبرآبادی ، دفتر دوم ، ص 223 ) ]
گر مُسَبَّح باشد از ماهی ، رهید / ور نَه در وَی هضم گشت و ناپدید,اگر یونسِ روح به نیایش و ستایش حق بپردازد از ماهی جسم به سلامت می رهد . در غیر اینصورت در درونِ این جسم ، تباه و هلاک می گردد . [ آیه 143 و 144 سورۀ صافت ، شرح بیت 3136 همین بخش ]
ماهیانِ جان ، در این دریا پُرند / تو نمی بینی به گِردت می پَرند ؟,ماهیانِ روح یعنی عارفان در دریای این جهان فراوان اند . آیا نمی بینی که پیرامونِ تو به پرواز درآمده اند ؟ [ این جهان هرگز از ماهیان دریای حقیقت یعنی عرفان خالی نمی شود . ]
بر تو خود را می زنند آن ماهیان / چشم بگشا ، تا ببینی شان عیان,آن ماهیان ، خود را به تو می زنند . دیدگانت را باز کُن تا آنها را آشکارا مشاهده کنی .
ماهیان را گر نمی بینی پدید / گوشِ تو تسبیحشان آخر شنید,اگر تو این ماهیان را اشکارا نمی بینی . گوشهایت که نیایش آنها را می شنود .
صبر کردن ، جانِ تسبیحاتِ توست / صبر کن ، کآنست تسبیحِ دُرُست,شکیبایی کردن تو ، روح و جوهرِ نیایش های توست . شکیبا باش که شکیبایی ، نیایش راست و صحیحی است . [ صبر از مهمترین مقامات سلوکِ عرفانی است که شرح آن در بیت 1602 دفتر اوّل آمده است ]
هیچ تسبیحی ندارد آن دَرَج / صبر کن ، اَلصَّبر مِفتاحُ الفَرَج,هیچ تسبیح و نیایشی مقام صبر را ندارد . تو صبر کن که صبر ، کلیدِ رستگاری است . [ دَرَج = درجه ]
صبر چون پولِ صِراط آن سو ، بهشت / هست با هر خوب ، یک لالایِ زشت,صبر همانند پلِ صراط است و بهشت آن سوی پل قرار دارد . زیرا با هر زیبا رویی ، یک لَلۀ زشت همراه است . [ لالا = لله ، غلام و بنده ، مربی مرد ، مرد پیری که مربی بزرگ زادگان باشد ]
تا ز لالا می گریزی ، وصل نیست / ز آنکه لالا را ز شاهد ، فصل نیست,تا وقتی که از لَله فرار می کنی نمی توانی به وصال برسی . زیرا لَله از زیبارو جدا نمی شود .
تو چه دانی ذوقِ صبر ، ای شیشه دل ؟ / خاصه صبر از بهرِ آن صبرِ چِگِل,ای نازک دل ، تو چه می دانی که صب چه مزه ای دارد ؟ به ویژه صبر بر آن زیباروی حقیقیِ جهان باشد . [ چِگِل = نام شهری است در ترکستان که مردم آنجا بغایت صاحب جمال هستند و در تیراندازی بی مِثل و مانند ( شرح مثنوی ولی محمداکبرآبادی ، دفتر دوم ، ص 223 ) ]
مرد را ذوقِ غزا و کرّ و فَر / مر مُخَنَث را بُوَد ذوق از ذَکر,برای مثال ، مردِ دلاور از جنگ و تاخت و تاز لذّت می برد و شخصِ مردنَما از آلتِ تناسلی مردان .
جز ذَکر نه دینِ او و ، ذِکرِ او / سویِ اَسفل بُرد او را فکرِ او,این مردنَما ، دین و آیینی ندارد جز آلتِ تناسلی ، اندیشۀ پَستِ او ، او را به مراتبِ پست فرود می آورد .
گر برآید تا فلک ، از وَی مَترس / کو به عشقِ سُفل آموزید درس,اگر این مردنمای فرومایه در مَثَل به افلاک سربکشد . باز هم نباید از او بترسی . زیرا او از عشق های پست درس آموخته است .
او به سویِ سُفل می رانَد فَرَس / گر چه سویِ عُلو جُنباند جَرَس,این نامرد هر چند صدای ادعاهای یاوه اش در همه جا بلند شده ، ولی در واقع به سوی پستی ها می تازد .
از عَلَم های گدایان ترس چیست ؟ / کآن عَلَم ها لقمۀ نان را رهی است,از پرچم های افراختۀ گدایان چرا باید ترسید ؟ یعنی آن پرچم ها ترسی ندارد . زیرا پرچم ها وسیله ای برای نان خوردن و گدایی کردن است . [ جنگاوران نیز پرچم های خود را می افرازند . گدایان نیز همینطور . پرچم های افراشتۀ جنگاوران ، شکوهمند و رعب آور است ولی پرچم های افراشتۀ گدایان ، رقّت بار . بنابراین ممکن است کسانی ظاهراََ خود را مردان راهِ حق نشان دهند و به کلمات و سخنان آنان تَفوّه کنند و رسوم و نشانه های آنان را به خود ببندند ، ولی فاقدِ جوهر و حقیقتِ آنان باشند . عَلَم های گدایان پرچم هایی بوده که گدایان برای گدایی می ساخته اند و دورِ بازار و کوی ها می گرداندند . ( سرّ نی ، ج 1 ، ص 214 ) استاد زرین کوب می نویسد : در بینِ اینگونه عناصر مربوط به فرهنگِ عامّه که در مثنوی هست . آنچه که به طبقاتِ محترفه یا آداب و نقالیدِ رایج در زندگی روزانۀ خلق مربوط است . مثنوی و قصه های آن را آیینه روشنی از زندگی عادی مردم در عصر و محیطِ زندگی مولانا می سازد . به هر حال در پاره ای موارد ، نکاتِ جالب در بابِ احوالِ طبقات مختلف عامه و جزییاتِ آداب و عاداتِ آنها در مثنوی مطرح می شود که تصویرهایی کوتاه و گذرا از زندگی عصرِ گوینده را مجسّم می کند و از این حیث فوق العاده جالب است . ( سرّ نی ، ج 1 ، ص 213 ) ]
کِنگِ زَفتی ، کودکی را یافت فرد / زرد شد کودک ز بیمِ قصدِ مرد,مردِ درشت اندامی ، کودکی را تنها پیدا کرد . کودک از ترسِ قصدِ بَدِ آن مرد ، رویش زرد شد . ( کِنگ = مرد درشت اندام ، بی حیا ، پست ) [ استاد زرین کوب می نویسد : البته در مثنوی ، با آنکه تصویرِ این صحنه ها ( جنسی ) گه گاه زیاده بی نقاب است . باز این تصویرها ، محرّکِ تمایلاتِ شهوانی نیست . ( سرّ نی ، ج 1 ، ص 326 ) ]
گفت : ایمن باش ای زیبای من / که تو خواهی بود بر بالای من,آن مرد گفت : ای زیبا روی من ، آسوده خاطر باش که تو بر من سوار خواهی شد .
من اگر هَولم ، مُخَنَث دان مرا / همچو اُشتر برنشین ، می ران مرا,اگر چه من به ظاهر رعب آورم . ولی مردنما هستم . پس همانند شتر بر من سوار شو و مرا بران .
صورتِ مردان و ، معنی این چنین / از برون آدم ، درون دیوِ لعین,او به ظاهر مرد و در باطن اینگونه نامرد است . از بیرون مرد و از درون شیطانِ لعنت شده است . [ وصفِ اهلِ نفاق چنین است ]
آن دُهُل را مانی ای زَفتِ چو عاد / که بر او آن شاخ را می کوفت باد,ای گُنده ای که مانند قومِ عاد ، درشت اندامی ، تو مانند دُهُلی هستی که باد ، شاخه را بر آن می کوبد . [ درشتی اندامِ قومِ عاد را مفسرانِ قرآن کریم و مورخان نیز بازگو کرده اند . آیه 69 سورۀ اعراف بدین مسئله اشاره دارد « … و ای عادیان ، یاد آرید زمانی را که خداوند ، شما را از پسِ نوحیان ، جانشین در زمین نمود و در آفرینش شما بیفزود . پس یاد آرید نعمت های خدا را ، باشد که رستگار شوید » زمخشری در ذیلِ این آیه می گوید : چنین گفته اند که کوتاه قامت ترینِ قوم عاد ، شصت ذراع بود و بلند قامت ترینِ آنان ، صد ذراع ( کشّاف ، ج 2 ، ص 117 ) هر ذراع به اندازۀ طولِ آرنج است تا سرِ انگشتانِ دستِ یک انسان متوسط القامه . ]
روبَهی ، اِشکارِ خود را باد داد / بهرِ طبلی همچو خیکِ پُر ز باد,در حکایت است که روباهی به خاطرِ یک طبلِ میان تهی که مانند خیک ، پُر از باد بود صید خود را از دست داد .
چون ندید اندر دُهُل او فَربِهی / گفت : خوکی بِه از این خیکِ تهی,همینکه درونِ آن طبل چیزی ندید . گفت : خوک بهتر از این خیکِ تهی است .
رُوبهان ترسند زِ آوازِ دُهُل / عاقلش چندان زند که لا تَقُل,روباهان از بانگِ طبل می ترسند ولی افرادِ خردمند آنقدر روی آن می کوبند تا خاموش شود . ( لا تَقُل = مگو ، حرف نزن ) [ سه بیت فوق اشاره است به داستانی در کلیله و دمنه ، ص 66 ، چاپ تهران ( مأخذِ قصص و تمثیلات مثنوی ، ص 78 ) . ] خلاصه حکایت : آورده اند که روباهی در بیششه ای می رفت . آنجا طبلی دید در پهلوی درختی افکنده ، و هرگاه باد بِجَستی شاخِ درخت بر طبل رسیدی . آوازِ سهمناک به گوشِ روباه آمدی . چون روباه ضخامتِ جُثه بدید و نهایتِ آواز شنید . طمع بربست که گوشت و پوستِ او فراخورِ آواز باشد ، می کوشید تا آن را بدرید . الحق جز پوستی بیشتر نیافت . مرکبِ ندامت را در جولان کشید و گفت : ندانستم که هر کجا جُثه ضخیم تر و آواز ، هائل تر ، منفعت کمتر . منظور مولانا از حکایت مکذکور این است که خردمند اسیر و مفتونِ صورتِ ظاهر نشود . امّا نابخردان ، مرعوبِ صورتِ ظاهر شوند .
گفت پیری مر طبیبی را که من / در زَحیرم از دِماغِ خویشتن,پیرمردی به طبیبی گفت : من از ضعفِ مغزم ناراحت هستم . [ زحیر = غم ، پریشانی ، ناراحتی / دِماغ = مغزِ سر ]
گفت : از پیری است آن ضعفِ دِماغ / گفت : بر چشمم ز ظُلمت هست داغ,طبیب گفت : علّتِ ضعف مغزِ تو از پیری است . پیرمرد گفت : چشمم تار شده است .
گفت از پیری است ای شیخِ قدیم / گفت : پشتم درد می آید عظیم,طبیب گفت : ای پیرِ کلانسال ، این ناراحتی هم علّتش پیری است . پیرمرد گفت : کمرم نیز بسیار درد می کند .
گفت : از پیری است ای شیخِ نزار / گفت : هر چه می خورم نَبوَد گُوار,طبیب گفت : ای پیرمردِ ناتوان ، این ناراحتی هم علّتش پیری است . پیرمرد گفت : هر غذایی می خورم ، هضم نمی شود .
گفت : ضعفِ معده هم از پیری است / گفت : وقتِ دَم مرا دَم گیری است,طبیب گفت : ضعفِ معده هم علّتش پیری است . پیرمرد گفت : وقتی که می خواهم نَفَس بکشم ، نَفَسم بالا نمی آید .
گفت : آری انقطاعِ دَم بُوَد / چون رسد پیری ، دو صد علّت شود,طبیب گفت : بله ، بند آمدن نَفَس هم از پیری است . بطور کُلّی وقتی که پیری فرا می رسد . صدها بیماری پیدا می شود .
گفت : ای احمق ، بر این بَر دوختی ؟ / از طبیبی تو همین آموختی ؟,پیرمرد که از طبابت این طبیب ناراحت شده بود گفت : ای احمق تو به همین حرف ها بسنده می کنی ؟ آیا تو از طبابت همین چند کلمه حرف را یاد گرفته ای ؟
ای مُدَمّغ ، عقلت این دانش نداد / که خدا هر رنج را درمان نهاد ؟,ای احمق ، عقلِ تو اینقدر تو را راهنمایی نکرده که خدا برای هر دردی درمانی نهاده است ؟ [ مُدّمع = احمق ، کسی که قوۀ دِماغی اش دچار نقصان باشد ]
تو خرِ احمق ز اندک مایگی / بر زمین ماندی ز کوته پایگی ؟,تو که نادان و احمقی به سبب کم دانش بودن و همّتِ اندک و پستی زمین گیر شده ای .
پس طبیبش گفت : ای عُمرِ تو شصت / این غضب ، وین خشم هم از پیری است,سپس طبیب بی آنکه رنجه شود بدو گفت : ای کسی که عُمرت به شصت سال رسیده ، این خشم و غضبِ تو نیز از پیری است .
چون همه اوصاف و اجزاء شد نحیف / خویشتن داری و صبرت شد ضعیف,همینکه همۀ خوی ها و اعضای تو ناتوان شود ، خودداری و شکیبایی تو نیز ناتوان و ضعیف می شود .
برنتابد دو سخن زو هَی کُند / تابِ یک جُرعه ندارد قَی کُند,تحمّلِ شنیدنِ دو کلمه حرف را ندارد ، پس داد و فریاد راه می اندازد و حتّی نمی تواند یک جرعه آب بنوشد ، پس همه را بالا می آورد .
جز مگر پیری که از حقّ است مست / در درونِ او حیاتِ طیبّه است,مگر آن پیری که از بادۀ حق سرمست شده باشد . در روح و روانِ او زندگی پاکیزه ای جاری است . [ مصراع دوم اشاره است به آیۀ 97 سورۀ نحل « هر که نیکی کند چه مرد و چه زن و ایمان داشته باشد او را به زندگی پاک زنده بداریم و پاداشی بیش از عملِ او بدو دهیم » ]
از برون پیر است و ، در باطن صبی / خود چه چیزست آن ؟ ولیّ و آن نبی,او ظاهراََ پیر است و باطناََ مانند کودک تر و تازه و با طراوت است . اینان چه کسانی اند ؟ مسلماََ اولیاء الله و انبیایِ والامقام . ( صبی = کودک ، کودکی که هنوز از شیر گرفته نشده باشد ) [ نمونۀ کاملِ ای پیران که همواره زنده و با نشاط اند پیامبران و اولیایِ خدا هستند . ]
گر نه پیدااند پیشِ نیک و بَد / چیست با ایشان خَسان را این حسد ؟,اگر حقیقتِ انبیاء و اولیاء الله برای نیکان و بَدان آشکار نیست . پس به چه سبب آدم های فرومایه نسبت به ایشان حسد می ورزند .
ور نمی دانندشان عِلمُ الیقین / چیست این بغض و حِیَل سازی و کین ؟,اگر این فرومایگان و ستیزه جویان به حقیقتِ حالِ آن بزرگان واقف نیستند پس چرا این همه دشمنی و نیرنگ بازی و کینه توزی در حقِ آنان روا می دارند ؟
ور همی دانند بعث و رستخیز / چون زنندی خویش بر شمشیر تیز,و اگر این فرومایگان به روز رستاخیز و قیامت اعتقاد دارند . پس چگونه خود را بر شمشیر تیز قهر و کیفر الهی می زنند ؟
بر تو می خندد ، مَبین او را چنان / صد قیامت در درونستش نهان ؟ ,اگر نبی و یا ولی بر تو لبخند و تبسّمی کرد . مبادا فقط به ظاهر او نگاه کنی . بلکه صد نوع رستاخیز و قیامت در ظاهرِ او نهفته است . [ ظاهر انبیاء و اولیاء ، مردمِ فرومایه و بَدنهاد را گُول می زند . آنان به ظاهر ضعیف و فاقد قدرت به نظر می آیند ولی بر حسبِ باطن آنچنان قدرتی دارند که می توانند دهها نوع قیامت به پا کنند . رجوع شود به شرح بیت 3039 دفتر اوّل ]
دوزخ و جَنّت همه اجزایِ اوست / هر چه اندیشی تو ، او بالایِ اوست ؟,جهنم و بهشت همه اجزایی از حقیقتِ انسان کامل به شمار می آید . حقیقت و مقامِ او از حیطۀ اندیشۀ تو خارج است . [ انسان کامل = شرح بیت 1 دفتر اول ]
هر چه اندیشی پذیرایِ فناست / آنکه در اندیشه نآید ، آن خداست,تو هر چه در بارۀ او اندیشه کنی به نیستی و فنا می رود و آن کسی که در حیطۀ فکرِ آدمیان در نمی آید ، آن خداوند تعالی است . [ دو بیتِ فوق که یکی در وصف انسانِ کامل و یکی در وصفِ ذاتِ کبریایی خداوند است . این نکته را یادآور می شود که نه حقیقتِ انسانِ کامل بر افهام و عقول بشری نمایان است و نه ذاتِ خداوند . با این ملاحظه در دو بیتِ فوق یکی از مسایل اساسی تصوّف تحت عنوان اتحادِ ظاهر و مظهر بیان شده است به این معنی که انسانِ کامل ، مظهرِ تام و تمام حضرت حق است . بجز وجوبِ ذاتی ، مولانا این موضوع را به کرّات بیان داشته است . از آن جمله در شرح بیت 425 دفتر اوّل و شرح ابیات 672 تا 679 دفتر اوّل ]
بر درِ این خانه گُستاخی ز چیست / گر همی دانند کاندر خانه کیست ؟,اگر این آدم های فرومایه می دانند که در این سرایِ جهان چه کسی وجود دارد . پس برای چه در آستانۀ این سرا به گستاخی و شوخ چشمی می پردازند ؟
ابلهان ، تعظیمِ مسجد می کنند / در خرابیِ اهلِ دل ، جِدّ می کنند,آدم های احمق نسبت به بنای مسجد تعظیم و تکریم می کنند . ولی صاحبدلان را سخت موردِ اهانت و ستمِ خود قرار می دهند . [ مسجد در اینجا صورتِ ظاهری هر عبادتگاهی است یا هر آیین و مسلکی . این بیت نیز نقدی است بر صورت پرستان ، صوفیان در تعریفِ دل یا قلب گفته اند : جوهری است نورانی و مجرد که حقیقتِ جامعۀ انسانی است و جامع جمیعِ حضرات و مظهرِ هویتِ ذاتیۀ تمامی اسماء و صفات است ( لب لباب مثنوی ، ص 371 ) دل ، نقطه ای است که دایرۀ وجود از او در حرکت آمد و بدو کمال یافت ، و سِرِّ ازل و ابد در او به مو پیوست و جمال و جدالِ وجه باقی بر او متجلّی شد ( مصباح الهدایة ، ص 98 ) ]
آن مجاز است ، این حقیقت ای خران / نیست مسجد جز درونِ سَروران,ای آدم های احمق ، هر عبادتگاهی جنبۀ مجازی و صُوری دارد . در حالی که دلِ انسانِ کامل جنبۀ حقیقی دارد . مسجدی جز دلِ بزرگانِ معرفت و اصحابِ حقیقت وجود ندارد . [ حاج ملاهادی سبزواری گوید : پس وجودِ کامل ، عینِ ذکرِ حق است و ذکرِ او ، ذکر حق است ( شرح اسرار ، ص 167 و 168 ) ]
مسجدی کان اندرونِ اولیاست / سجده گاهِ جمله است ، آنجا خداست,مسجدی که در باطنِ مردانِ الهی وجود دارد . سجده گاهِ همۀ مخلوقات است . بدان که دلِ آنان تجلّی گاهِ حضرت حق است .
تا دلِ مردِ خدا نآمد به درد / هیچ قرنی را خدا رسوا نکرد,تا دلِ مردانِ الهی به درد و رنج دچار نشود . حق تعالی هیچ ملّتی را رسوا نمی کند . یعنی بر اثرِ نفرینِ آنان تباهکاران هلاک شوند . [ قرن = شرح بیت 3118 دفتر اوّل ]
قصدِ جنگِ انبیاء می داشتند / جسم دیدند آدمی پنداشتند,آنان در صدد جنگ با پیامبران برآمدند و آنها را جسمی ظاهری دیدند و بشری معمولی گمان کردند .
در تو هست اخلاقِ آن پیشینینان / چون نمی ترسی که تو باشی همآن ؟,در درون تو اخلاق و صفاتِ امت های مُعاند پیشین وجود دارد . چرا نمی ترسی که تو نیز مانند آنان شوی ؟ [ این بیت و بیتِ بعدی در بیان حقیقتِ نوعیه است . یعنی اگر آدمی به صفتِ فرعونی و یزیدی متصف شود همان فرعون و یزید است و اگر به صفتِ مسیحایی درآید بر قدمِ مسیح است و این از عقایدِ صوفیه است . ]
آن نشانی ها همه چون در تو هست / چون تو زیشانی ، کجا خواهی برست ؟,تا وقتی که آن صفات و خصوصیاتِ آنان در تو وجود دارد . تو در شمارِ آنانی . با این ملاحظه تو چگونه می توانی رستگار شوی ؟
یک عَرابی بار کرده اُشتری / دو جوالِ زَفت از دانه پُری,یک عربِ صحرانشین ، دو کیسه بزرگ پُر از گندم بر شتری بار کرده بود . [ عَرابی = مخفف اعرابی به معنی عرب صحرا نشین ]
او نشسته بر سرِ هر دو جوال / یک حدیث انداز کرد او را سؤال,او رویِ هر دو کیسه نشسته بود . در میانِ راه یک شخصِ حرّاف (فیلسوف نما) از او سؤالاتی کرد . [ حدیث انداز = پُرگو و حرّاف ، آنکه در سخن نامربوط و خارج از موضوع گفتن خود را آزاد داند ( فرهنگ لغات و تعبیرات مثنوی ، ج 4 ، ص 100 ) ]
از وطن پُرسید و ، آوردش به گفت / واندر آن پرسش بسی دُرها بسُفت,آن فیلسوف نما از وطنش سؤال کرد و او را به حرف آورد و ضمن سؤالاتی معانی بسیاری گفت .
بعد از آن گفتش که آن هر دو جَوال / چیست آکنده ؟ بگو مصدوقِ حال,سپس به آن عربِ صحرانشین گفت : راست بگو ببینم این دو کیسه از چه چیزی پُر شده است . [ مصدوق حال = حقیقتِ حال ]
گفت : اندر یک جَوالم گندم است / در دِگر ، ریگی نه قُوتِ مردم است,عرب صحرانشین گفت : در یک کیسه گندم است و در کیسه دیگر ، ریگ پُر کرده ام که غذای مردم نیست .
گفت : تو چُون بار کردی این رِمال ؟ / گفت : تا تنها نماند آن جَوال,فیلسوف نما گفت : چرا این ریگ ها را بار کرده ای ؟ عرب گفت : برای اینکه آن کیسه دیگر تک نماند . [ رِمال = ریگ ها ، جمع رَمل ]
گفت : نیمِ گندمِ آن تنگ را / در دگر ریز از پَیِ فرهنگ را,فیلسوف نما گفت : عقل و حکمت ایجاب می کند که نیمی از بارِ گندم را در کیسۀ دیگر بریزی .
تا سبک گردد جوال و ، هم شتر / گفت : شاباش ای حکیمِ اهل و حُر,تا هم وزنِ کیسه ها سبک شود و هم بارِ شتر . عرب گفت : آفرین بر تو ای فرزانۀ لایق و آزاده . [ شاباش (شادباش) = از ادات تحسین است به معنی احسنت ، آفرین ، زری که در جشن عروسی بر سرِ عروس و داماد نثار می کنند و یا به مطربان و رقصان می دهند . معنی اوّل موردِ نظر است . ]
این چنین فکرِ دقیق و رأیِ خوب / تو چنین عریان پیاده در لُغوب ؟,عرب صحرانشین گفت : ای حکیم تو با این اندیشۀ دقیق و نظرِ صائب چرا با تنی برهنه و پایی پیاده با رنج و تَعَب می روی ؟ [ لُغوب = رنج و درماندگی ]
رحمش آمد بر حکیم و عزم کرد / کِش بر اُشتر بر نشاند نیک مرد,عرب صحرانشین به حالِ آن فیلسوف نما دلش سوخت و خواست که آن مردِ نیک را روی شتر سوار کند .
باز گفتش : ای حکیمِ خوش سُخُن / شَمّه ای از حالِ خود هم شرح کُن,سپس عربِ صحرانشین به او گفت : ای حکیمِ سخنور ، اندکی از حال و وضعِ خودت برای ما بیان کن .
این چنین عقل و کفایت که تو راست / تو وزیری ؟ یا شهی ؟ بر گُوی راست,راستش را بگو ، تو با این عقل و شایستگی ، وزیری یا پادشاه ؟
گفت : این هر دو نیَم ، از عامه ام / بنگر اندر حال و اندر جامه ام,آن فیلسوف نما گفت : من نه وزیرم و نه شاه . بلکه شخصی معمولی هستم . تو نگاه به سر و وضع و لباس من بکن .
گفت اُشتر چند داری ؟ چند گاو ؟ / گفت : نَه این و ، نَه آن ، ما را مَکار,عرب صحرانشین گفت : چند نفر شتر داری و چند رأس گاو ؟ فیلسوف نما گفت : نه شتری دارم و نه گاوی . اینقدر در احوالِ ما جستجو مکن .
گفت رختت چیست باری در دکان ؟ / گفت : ما را کو دکان و ، کو مکان ؟,عرب گفت : در دکانت چه اجناسی داری ؟ فیلسوف نما گفت : دکانم کجا بوده و محلّ و مأوایم کجا ؟ یعنی خلاصه آه در بساط ندارم .
گفت : پس از نقد پُرسم ، نقد چند ؟ / که تویی تنها رَو و ، محبوب پند,عرب صحرانشین گفت : حالا از پول و نقدینه ات سؤال می کنم چقدر پول داری که داری تنها می روی و پند و اندرزهای دوست داشتنی بیان می کنی .
کیمیایِ مسِّ عالَم با تو است / عقل و دانش را گُهر تُو بر تُو است,تو کیمیایی داری که مس های جهان را بدان وسیله به زَرِ ناب مبدّل می سازی . و عقل و علمِ تو بسانِ جواهری انباشته و متراکم است . [ کیمیا = شرح بیت 516 دفتر اوّل ]
گفت : والله نیست یا وَجهَ العرب / در همه مِلکم وجوهِ قوتِ شب,فیلسوف نما گفت : ای بزرگِ عرب به خدا سوگند که حتّی هزینۀ غذای شبانه ام را نیز در اختیار ندارم . ( وَجهَ العرب = بزرگ و روشناس عرب ) [ اگر « مُلک » بخوانیم معنی مصراعِ دوم می شود : در همۀ دنیا حتّی هزینۀ غذای شبانه ام را نیز ندارم . ]
پا برهنه ، تن برهنه می دَوَم / هر که نانی می دهد ، آنجا رَوَم,من با پایی برهنه و تنی عریان تلاش می کنم و هر کس لقمۀ نانی به من بدهد به آنجا می روم .
مر مرا زین حکمت و فضل و هنر / نیست حاصل جز خیال و دردِسر,من با همۀ این علم و فضل و هنر ، حاصلی در دست ندارم جز خیالاتِ بی اساس و زحمت . [ علم و محفرظاتِ من به جای اینکه مرا به یقین و آرامش رساند موجبِ اضطراب و پریشانی من است . ]
پس عرب گفتش : که شو دُور از بَرَم / تا نبارد شُومیِ تو بر سَرَم,عرب صحرانشین به او گفت : برو از من دور شو که شومی و نحسی تو مرا نیز دچار نکند .
دُور بَر آن حکمتِ شومت زِ مَن / نطقِ تو شُو است بر اهلِ زَمَن,آن دانش نافرخنده ات را از من دور کن . زیرا نطقِ تو بر مردم روزگار شوم و ناخجسته است .
یا تو آن سو رَو ، من این سو می دَوَم / ور تو را رَه پیش ، من واپس رَوَم,یا تو بدان سَمت برو و من به این سَمت بشتابم . اگر مسیرِ تو جلو است من به عقب برمی گردم .
یک جَوالم گندم و ، دیگر ز ریگ / بِه بُوَد زین حیله هایِ مُرده ریگ,یک کیسه گندم و یک کیسه ریگی که دارم بهتر است از این همه حیله های کهنه و برجای مانده . [ مُرده ریگ = میراث ، در اینجا به معنی دیرین و برجای مانده از زمان های پیشین است = شرح بیت 1282 دفتر اوّل ]
احمقیّ ام بس مبارک احمقی است / که دلم با برگ و ، جانم مُتّقی است,حماقتِ من ، حماقتی بسیار فرخنده است که قلبم دارای رِزقِ معنوی است و روحم پرهیزگار . [ من بیسوادم ، ولی با همین بیسوادی به تقوی و تزکیه توجه دارم . امّا تو با این همه محفوظات از برگ و بار ایمان و صفای درون بی بهره ای . ]
گر تو خواهی کی شقاوت کم شود / جَهد کُن تا از تو حکمت کم شود,اگر تو واقعاََ می خواهی که از بدبختی هایت کاسته شود . تلاش کن تا دانشِ ظاهری را از وجودِ خود بکاهی . [ زیرا علمی که بر تن زند موجبِ خودبینی شود . ]
حکمتی کز طبع زاید وز خیال / حکمتی بی فیضِ نورِ ذُوالجلال,دانشی که از طبیعتِ مادّی و خیالاتِ واهی بشر پدید آید . دانشی است که از انوارِ خداوندِ بزرگ بی بهره است . [ علومی که ارمغانِ قیل و قال و مناقشه و جدال است . روحِ آدمی را به کمالِ معنوی و آرامشِ روحی نمی رساند . ]
حکمتِ دنیا فزاید ظنّ و شک / حکمتِ دینی پَرَد فوقِ فَلَک,دانشِ ظاهری ، موجبِ افزایشِ گمان و شک می شود . ولی دانشِ باطنی به اوجِ آسمان پرواز می کند .
زَوبَعانِ زیرکِ آخِر زمان / بر فزوده خویش بر پیشینیان,تباهکاران حیله گر ( عالمان ظاهری ) آخرالزمان ، خود را از صاحبدلان پیشین برتر و بالاتر می دانند . ( زَوبَعان = جمع زَوبَعه و آن نامِ شیطانی است یا رئیسی از پریان )[ آنکه محفوظاتی بارِ خود کرده و در عینِ حال فاقد تزکیه و عمل صالح است سخت خودبینی می ورزد و خیال می کند که بر جمیعِ گزیدگان اسلاف برتر است . ]
حیله آموزان ، جگرها سوخته / فعل ها و مکرها آموخته,این عالمانِ ظاهری که حیله ها می آموزند و رنج فراوان می برند و کارها می کنند و انواعِ نیرنگ ها یاد می گیرند و یاد می دهند . [ جگر سوختن = تحملِ رنج و تعب فراوان در کاری ( لغت نامه دهخدا ، ج 16 ، ص 59 ) ]
صَبر و ایثار و سخایِ نَفس و جُود / باد داده کآن بُوَد ، اکسیرِ سود,اینان صفاتِ والایِ صبر و ایثار و جوانمردی و بخشندگی را به بادِ فنا می دهند . حال آنکه این صفاتِ والا ، مادّۀ اصلی همۀ سودها و منافعِ حقیقی و پایدار است . ( اکسیر = جوهر گدازنده که ماهیّتِ اجسام را تغییر دهد و کاملتر سازد مثلاََ جیوه را نقره و مس را طلا سازد ، هر چیز مفید و کمیاب ) [ علوم ظاهری سبب می شود که آدمی به دانسته های خود مغرور شود و از صفات و اخلاقِ نیکو بی بهره ماند . در حالیکه علم اگر حقیقی باشد باید انسان را شخصی فروتن و جوانمرد سازد . مولانا این مطلب را به کرّات در مثنوی موردِ تحلیل قرار داده است از آن جمله در حکایت نحوی و کشتیبان ، دفتر اوّل  ]
فکر آن باشد که بگشاید رَهی / راه ، آن باشد که پیش آید شَهی,فکرِ حقیقی آن فکری است که راهی در برابر تو باز کند و راهِ حقیقی ، آن راهی است که با پادشاه و امیری برخورد کنی . یعنی تو را مصاحب نیکان کند .
شاه ، آن باشد که از خود شَه بُوَد / نه به مخزن ها و لشکر شَه شود,شاه حقیقی ، آن شاهی است که ذاتاََ شاه باشد نه اینکه با تکیه بر گنجینه ها و سپاهیانش خود را شاه نماید .
تا بماند شاهیِ او سَرمَدی / همچو عِزِّ مُلکِ دینِ احمدی,شاهی که ذاتاََ شاه باشد . پادشاهیِ او جاودانه خواهد بود مانند شکوه و جلال آیینِ حنیفِ حضرتِ احمد (ص) . [ حضرت محمّد (ص) شاهِ حقیقی جهان بود . امّا این شاهی از طریقِ علل و اسباب ظاهری و خدم و حشم برای او فراهم نیامده بود . بلکه روحِ نورانی او بر دل ها حکم می راند . حکایت بعدی ( کراماتِ ابراهیم اَدهَم ) نیز در بیان همین موضع است . ]
یک مثالِ دیگر اندر کژ روی / شاید اَر از نقلِ قرآن بشنوی,سزاوار است که یک مثال دیگری در مورد گمراهی از قرآن بیاوریم ، به شرط آنکه تو بدان گوش فرا دهی . [ اشاره است به آیات 107 تا 110 سورۀ توبه « و آنان که ساختند مسجدی از بهرِ زیان زدن به آیین اسلام و رواج کفر و تفرقه میان مؤمنان و یاری دادن به کسانی که پیش از این به پیکار با خدا و رسولش برخاستند و (با همه اینها) سوگند استوار یاد می کنند که قصدی جز نیکی ندارند ، ولی خدا گواهی دهد که ایشانند دروغگویان ، هرگز در آن مسجد به نماز مایست . بلکه در مسجدی سزاوار است به نماز ایستی که از نخستین روز ، بنیادش بر پروا بوده است . در آن مسجد ، مردانی به سر برند که دوست دارند خود را از زشتی ها پاک کنند و خداوند دوست دارد پاکی جویندگان را ، آیا کسی که بنیاد مسجد خود را بر پروا و خشنودی خدا بر پا ساخت بهتر است یا آنکه بنیاد مسجد خود را بر کنارۀ سیلگاهی که آب پایه آن را شُسته و روی به ویرانی نهاده و سرانجام ، آن پایه به دوزخ افتد . و خداوند ستمکاران را دوست نمی دارد و همواره آن بنایی که برآورده اند پریشانشان کند تا آنگاه که دلشان پاره پاره شود و خداوند دانا و فرزانه است »
این چنین کژ بازیی در جُفت و طاق / با نبی می باختند اهلِ نفاق,منافقان در این بازی کجِ خود ، به صورت های مختلف با پیامبر (ص) ستیز می کردند . ( شرح کفافی ، ج 2 ، ص 283 ، [ جفت و طاق = شرح بیت 1045 دفتر اوّل . در آن دفتر ، این تعبیر در مورد اختیار کردن امور احتمالی و فرضی بکار رفته است و گویا در اینجا نیز به نحوی با همان معنا مرتبط باشد . یعنی منافقان از سرِ کینه و حِقدِ شدید خود سعی می کردند صورتهای مختلف و راههایِ گوناگونِ ستیز را با پیامبر (ص) مورد نظر قرار دهند . ]
کز برای عِزِ دینِ احمدی / مسجدی سازیم و ، بود آن مُرتَدی,منافقان گفته بودند که ما برای ارجمند کردن آیینِ محمّدی ، مسجدی می سازیم ، در حالی که نیّتِ آنان چیزی جز کفر و بازگشت از دینِ محمّدی نبود .
این چنین کژ بازیی می باختند / مسجدی جُز مسجدِ او ساختند,منافقان بدینسان به کج رفتاری و ناسازگاری پرداختند و مسجدِ دیگری در کنار مسجدِ پیامبر (ص) ساختند . [ منظور از مسجدِ او همان مسجدِ قُباء است که روستایی بوده است در مدینه . ( شرح کفافی ، ج 2 ، ص 284 ) ]
فرش و سقف و قُبّه اش آراسته / لیک تفریق جماعت خواسته,هر چند فرش و سقف و گنبدِ مسجد آراسته بود ولی نیّتِ منافقان پراکنده کردن جمعیتِ مؤمنان بود .
نزدِ پیغمبر به لابه آمدند / همچو اُشتر پیشِ او زانو زدند,منافقان با شیون و التماس نزدِ پیامبر (ص) آمدند و مانند شتر در محضرِ او زانو بر زمین زدند . [ تصویری است دقیق از روحِ پلید و سالوس گرانۀ اهلِ نفاق که برای پیشبرد مقصودِ خود به هر دری می زنند و به هر وسیله ای متوسل می شوند . ]
کاِی رسولِ حق ، برایِ مُحسنی / سویِ آن مسجد ، قدم رنجه کُنی,آنها گفتند : یا رسول الله از روی لطف و احسان ، قَدم رنجه بفرما و به سوی مسجدِ ما نیز تشریف بیاور . [ مُحسِنی = احسان ]
تا مبارک گردد از اَقدامِ تو / تا قیامت تازه باد اَیّامِ تو,تا مسجدِ ما از گام های تو ، فرخنده گردد . روزگارِ تو تا به روزِ رستاخیز ، شکوفا و خرّم باد . [ مصراع دوم ، جمله دعایی است ]
مسجدِ روزِ گِل است و روزِ ابر / مسجدِ روزِ ضروت ، وقتِ فقر,این مسجد ، برای روزهای بارانی و پُر گِل و لای است و این مسجد ، برای روزهای مبادا و ایامِ فقر و بینوایی است .
تا غریبی یابد آنجا خیر و جا / تا فراوان گردد این خدمت سرا,تا شخصِ غریب در آن مسجد برای خود ، احسان و سرپناهی پیدا کند و بر اثر این خیر خواهی ها ، امثالِ این مکان های خدمت فراهم شود . [ یا این مسجد بر اثر آمد و رفت های مردم ، رونق گیرد ( شرح کفافی ، ج 2 ، ص 284 ) ]
تا شِعارِ دین شود بسیار و پُر / ز آنکه با یاران شود خوش ، کارِ مُر,خواستم تا شعائر مذهبی ، فراوان و رایج شود زیرا همنشینی با یاران ، هر کارِ تلخی را شیرین می کند .
ساعتی آن جایگه ، تشریف دِه / تزکیۀ ما کُن ، ز ما تعریف دِه,ساعتی به آن مکان تشریف بیاور ، درونِ ما را پاک کن و ما را به نامِ نیک مشهور و معروف فرما .
مسجد و اصحابِ مسجد را نواز / تو مَهی ، ما شب ، دَمی با ما بساز,مسجد و اهلِ مسجد را مورد لطف و نوازش خود قرار ده . زیرا تو همانند ماه تابانی و ما همچون شبِ تار . لحظه ای با ما همنشین شو .
تا شود شب از جمالت همچو روز / ای جمالت آفتابِ شب فروز,با ما همنشینی کن تا شبِ ما از جمالِ تو همانند روز ، روشن شود . یعنی با فروغ روحانی خود درونِ تاریکِ ما را روشن کن . ای پیامبری که جمالِ معنوی تو همانند آفتابی است که شبِ درونِ ما را روشن می کند .
ای دریغا ، کآن سخن از دل بُدی / تا مُرادِ آن نفر حاصل شُدی,ای کاش ، آن منافقان این سخنان را از صمیمِ دل می گفتند تا مقصودِ آنان حاصل می شد .
لطف کآید بی دل و جان در زبان / همچو سبزۀ تُون بُوَد ای دوستان,ای دوستان ، آن سخنان نغز و دلنشینی که از صمیمِ دل برنیاید . مانند سبزه ای است که در سرگین زار بروید . [ اشاره است به حدیث « بپرهیزید از سبزۀ رُسته در سرگین زار ( احادیث مثنوی ، ص 65 ) ]
هم ز دُورش بنگر و اندر گُذز / خوردن و بُو را نشاید ای پسر,ای پسر ، آن سبزۀ رُسته در سرگین زار را از دور تماشا کن و سپس از آن عبور کن . زیرا آن سبزه شایستۀ خوردن و بوییدن نیست . [ ای پسر = شرح بیت 19 دفتر اوّل ]
سویِ لطفِ بی وفایان خود مرو / کآن پُلِ ویران بُوَد ، نیکو شنو,به لطف و نیکویی آدم های بی وفا روی میاور . زیرا نیکویی آنان همانند پلِ ویران است . این سخن را خوب گوش کن .
گر قَدَم را جاهلی بر وَی زند / بشکند پُل ، و آن قَدَم را بشکند,اگر ابلهی روی آن پُل راه برود . هم پُل می شکند و هم پای او .
هر کجا لشکر شکسته می شود / از دو سه سُستِ مُخَنّث می بُوَد,هر جا که لشکری شکست می خورد . این شکست به سببِ یک مشتِ آدمِ سُست عُنصرِ نامَرد است .
در صف آید با سِلاح ، او مَردوار / دل برو بنهند کاینک یارِ غار,یکی از این نامَردانِ سُست عُنصر با هیبتِ مردانه ، سِلاح به دست می گیرد و واردِ آوردگاه می شود . آدم های ساده لوح همینکه او را با آن هیبتِ عجیب می بیند دلگرم می شوند . و با خود می گویند : یاورِ حقیقی ما سر رسید . یعنی الآن است که دشمن تار و مار شود . [ یارِ غار = شرح بیت 2252 همین دفتر ]
رُو بگرداند چو بیند زخم ها / رفتنِ او بشکند پُشتِ تو را,آن نامرد همینکه چکاچاکِ سِلاح ها را می بیند ، پا به فرار می گذارد و با رفتن او کمرِ تو می شکند .
این درازست و فراوان می شود / و آنچه مقصود است پنهان می شود,این سخن طولانی است و اگر بخواهیم آن را به تفضیل بیان کنیم حرف ، بسیار می شود و در نتیجه مقصودِ اصلی ما در لابلای آن پنهان می گردد . [ اینگونه ابیات نشان می دهد که مولانا از حقایق و اسرارِ الهی آکنده و سرشار بوده و از آنچه می دانسته شمّه ای بیش نگفته است . ]
بر رسول حق فسونها خواندند / رَخشِ دَستان و حِیَل می راندند,منافقان سخنانِ حیله گرانۀ بسیاری برای پیامبر (ص) بر زبان راندند و اسبِ نیرنگ و فریب را به تاخت و تاز درآوردند .
آن رسولِ مهربانِ رَحم کیش / جُز تبسّم ، جُز بَلی نآورد پیش,ولی آن پیامبر مهربان که مرامِ شفقت و مرحمت داشت ، جُز لبختد و اظهارِ خرسندی کارِ دیگری نکرد .
شُکرهایِ آن جماعت یاد کرد / در اجابت ، قاصدان را شاد کرد,پیامبر (ص) از کارهای آنان تشکر کرد و نمایندگان و فرستادگانِ ایشان را با وعدۀ اجابت شادمان نمود .
می نمود آن مکرِ ایشان پیشِ او  / یَک به یک ز آن سان که در شیر ، مُو,همۀ حیله ها و نیرنگ های آن منافقان در نظر پیامبر (ص) آشکار بود . درست مانند مویی که در شیر باشد .
موی را نادیده می کرد آن لطیف / شیر را شاباش می گفت آن ظریف,آن پیامبر مهربان ، مو را نادیده می انگاشت و آن هوشمند و خوشخو ، شیر را تحسین می کرد . [ «مو» در اینجا کنایه از نیّاتِ پلید و دسایس و نیرن های منافقان ، و «شیر» کنایه از سخنان آراسته و زیبای آنان ]
صد هزاران مویِ مکر و دَمدَمه / چشم خوابانید آن دَم ، از همه,پیامبر (ص) در آن وقت از صدها هزار موی نیرنگ و افسون چشم فرو بست .
راست می فرمود آن بحرِ کرَم / بر شما من از شما مُشفِق ترم,آن دریایِ بزرگواری واقعاََ راست می گفت که : من نسبت به شما از خودتان مهربانترم . [ اشاره است به حدیث « من سزاوارترم به مؤمنان از خودِ ایشان ، پس هرکس از مؤمنان بمیرد و وامدار باشد . بر من است ادای آن . و هر کس از مؤمنان ، مُرده ریگی بگذارد از آنِ میراث بَرانِ اوست » ( احادیث مثنوی ، ص 66 ) ]
من نشسته بر کنارِ آتشی / با فروغ و شعلۀ بس ناخوشی,من کنارِ آتشی فروزان و پُر لهیب و آزار نشسته ام .
همچو پروانه شما آن سو دَوان / هر دو ستِ من شده پروانه ران,شما نیز مانند پروانگان در اطراف من چرخ می زنید و من هم با دو دست ام پروانه ها را می رانم . [ اشاره است به حدیثِ « مَثَلِ من و شما ، مَثَلِ کسی است که آتشی برافروزد و مَلَخان و پروانگان خود را به آن اخگر زنند و او آنها را از آن براند . و من کمرگاهِ شما را فرا چنگ دارم تا به آتش اندر نشوید ولی شما از دستم می گریزید » ( احادیث مثنوی ، ص 66 ) / پروانه ران = کسی که پروانه ها را می راند ]
چون بر آن شد تا روان گردد رسول / غیرتِ حق ، بانگ زد مشنو زِ غُول,همینکه پیامبر (ص) عزمِ رفتن به مسجدِ منافقان را کرد ، غیرتِ حق تعالی بانگ زد . ای پیامبر ، به آوازِ غول گوش نکن . [ غیرت = شرح بیت 1713 دفتر اوّل / غول = شرح بیت 3455 دفتر اوّل ]
کین خبیثان مکر و حیلت کرده اند / جمله مقلوب است آنچ آورده اند,زیرا که این فرومایگان ، مکر و حیله بکار بسته اند ، بنابراین هر چه به تو گفته اند برعکسِ آن است . [ مقلوب = وارونه ، برعکس ]
قصدِ ایشان جُز سیه رویی نبود / خیرِ دین کی جُست ترسا و جهود ؟,نیّتِ این منافقان چیزی جُز رسوا کردن آیین محمدی نبود . برای مثال ، نصارا و یهود ( البته معاندان آنان ) کی ممکن بود که برای آیین محمّدی خیر خواهی کنند .
مسجدی بر جِسرِ دوزخ ساختند / با خدا نردِ دَغاها باختند,منافقان ، مسجدی را بر روی پُلِ جهنم بر پا کردند و با خداوند به حیله گری پرداختند . ( جِسر = پُل / نرد باختن = نرد بازی کردن / نرد دغا باختن = به حیله و نیرنگ پرداختن ) [ مصراع اوّل اشاره است به آیه 109 سورۀ توبه « در بیت 2825 همین دفتر شرح داده شد » ]
قصدشان تفریقِ اصحابِ رسول / فضلِ حق را کی شناسد هر فَضول ؟,نیّتِ آنان پراکنده ساختن یارانِ رسول الله بود . چنانکه مثلا هر آدم یاوه گویی می تواند فضلیت حق را بشناسد ؟ [ فَضول = زیاده گو ، کسی که به افعالِ غیر ضروری پردازئ ( مرأة المثنوی ، ص 1062 ) ]
تا جُهودی را ز شام اینجا کشند / که به وعظِ او ، جُهودان سَرخَوشند,و می خواستند یک نفر یهودی را از سرزمین شام به اینجا بیاورند تا سایرِ یهودیان از وعظ و اندرز او شادمانی کنند . [ اشاره است به ابو عامر راهب که در حکایت منافقان و مسجد ضرار در همین دفتر شرح آن گذشت ]
گفت پیغمبر که آری ، لیک ما / بر سرِ راهیم و بر عزمِ غزا,پیامبر (ص) گفت : بسیار خوب ، ولی فعلاََ آهنگِ پیکار داریم و بدان سو رهسپاریم .
زین سفر چون بازگردم آنگهان / سویِ آن مسجد روان گردم روان,همینکه از این سفر بازگشتم حتماََ به سوی آن مسجد خواهم رفت یعنی به مسجدِ اهلِ نفاق سر خواهم زد .
دفعشان کرد و ، به سوی غزو تاخت / با دَغایان از دَغا نردی بباخت,پیامبر (ص) آنان را روانه کرد و خود نیز به سویِ پیکار شتافت و با حیله گران ، حیله بکار بُرد . [ مصراع اوّل اشاره است به غزوه تبوک که از غزوه های بدون درگیری پیامبر (ص) به شمار می رود . آن حضرت در ماه رجب سال نهم هجری از مدینه خارج شد و حضرت علی (ع) را به جانشینی خود در مدینه گماشت ( تاریخ یعقوبی ، ج 1 ، ص 430 ) . تبوک = شرح بیت 2072 همین دفتر ] _ اکبر آبادی معتقد است که در این بیت اشکالِ مهمّی وجود دارد و آن اینکه وفای به عهد امری واجب است . خاصه که این وعده از رسول الله باشد و در پاسخ می گوید : پیامبر (ص) به ایشان وعده نداد بلکه خیال کردند که آن حضرت وعده داده است . ( شرح مثنوی ولی محمد اکبرآبادی ، دفتر دوم ، ص 212 )
چون بیامد از غزا ، باز آمدند / طالبِ آن وعدۀ ماضی شدند,همینکه پیامبر (ص) از پیکار بازگشت . منافقان نزدِ آن حضرت رفتند و خواهان انجامِ وعده شدند . [ ملا هادی سبزواری معتقد است : که صورتِ وعده بود نه خودِ وعده . زیرا مکر آنان برای آن حضرت هویدا بود . ]
گفت حقّش : ای پیمبر فاش گو / غدر را ، وَر جنگ باشد ، باش گو,حضرت حق تعالی فرمود : ای پیامبر ، غَدر و نیرنگِ آنان را آشکارا بازگو کن . و اگر به خاطر افشای حیله و نیرنگِ آنان ، کار به پیکار هم که بکشد ، باکی نیست .
گفت : ای قومِ دَغَل خامُش کُنید / تا نگویم رازهاتان ، تَن زنید,پیامبر (ص) گفت : ای مردمِ نیرنگباز ، خاموش باشید . تا اسرارِ شما را آشکار نساخته ام از این کارِ زشتِ خود دست بکشید .
چون نشانی چند از اسرارشان / در بیان آورد ، بَد شد کارشان,همینکه پیامبر (ص) شمّه ای از اسرارِ باطنی آنان را فاش کرد ، حالشان وخیم شد . [ زیرا اهلِ نفاق از هویدا شدن درونِ خود بیمناک اند . ]
قاصدان زو بازگشتند آن زمان / حاشَ لِلَه ، حاشَ لِلَه دَم زنان,در این هنگام فرستادگان و نمایندگانِ آنان در حالی از حضورِ پیامبر (ص) بازگشتند که پی در پی می گفتند : پناه بر خدا ، پناه بر خدا . [ حاشَ لِلّه = جمله ای است که در موردِ تنزیه بکار می برند . معنی لفظی آن اینست : پاکی و بی عیبی از آنِ خداوند است . امّا اصطلاحاََ به معنی « پناه بر خدا « است ]
هر منافق مُصحَفی زیرِ بغل / سویِ پیغمبر بیاورد از دَغَل,هر یک از منافقان قرآنی زیرِ بغل زد و حیله گرانه نزدِ پیامبر (ص) آورد  . [ مُصحِف = صحیفه ، نوشته ، در اینجا منظور قرآن کریم است . ]
بهرِ سوگندان که اَیمان جُنّتی است / ز آنکه سوگندان ، کژان را سُنّتی است,تا در حضورِ پیامبر (ص) قسم ها یاد کنند ، زیرا سوگند همچو سِپَر است . از اینرو قسم های بسیار یاد کردن شیوۀ تباهکاران است . ( اَیمان = جمع یمین به معنی سوگند / جُنّة = سِپر ) [ اشاره است به آیه 16 سورۀ مجادله « سوگندانِ خویش را سِپَرِ خویش ساختند و مردم را از راهِ خدا بازداشتند . بدینسان بر ایشان است کیفری خواری زا » در آیه 2 سورۀ منافقون نیز قریب به همین مضمون آمده است . ]
چون ندارد مَردِ کژ در دین وفا / هر زمانی بشکند سوگند را,از آنرو که شخصِ تباهکار نسبت به دین و ایمان هیچگونه وفایی ندارد . هر زمان که مقتضی بیند سوگندِ خود را نقض می کند .
راستان را حاجتِ سوگند نیست / ز آنکه ایشان را دو چشمِ روشنی است,ولی آدم های نیکوکار نیازی به قسم خوردن ندارند . زیرا آنان دارای دوچشمِ بصیر و بینا هستند . [ به گفتۀ قرآنِ کریم : اهلِ نفاق سوگندها می خورند تا ایمانِ خود را نشان دهند ولی اهلِ ایمان نیازی به این سوگندها ندارند . ]
نقضِ میثاق و عُهود از احمقی است / حفظِ اَیمان و وفا کارِ تقی است,شکستن عهد و پیمان ناشی از حماقت است . ولی حُرمتِ سوگند را حفظ کردن و وفاداری نشان دادن ، شیوۀ پرهیزگاران است .
گفت پیغمبر که سوگندِ شما / راست گیرم یا که سوگندِ خدا ؟,پیامبر (ص) به منافقان گفت : من سوگندِ شما را راست فرض کنم یا سوگندِ خدا را ؟
باز سوگندِ دگر خوردند قوم / مُصحِف اندر دست و ، بر لب مُهرِ صَوم,دوباره منافقان سوگندهای دیگری یاد کردند و قرآن به دست گرفتند و خود را روزه دار نشان دادند .
که به حقِ این کلامِ پاکِ راست / کآن بنایِ مسجد ، از بهرِ خداست,آنان گفتند : به حقِ این کلامِ الهی که تماماََ پاک و حق است . آن مسجد ، به خاطرِ خشنودیِ خدا ساخته شده است .
اندر آنجا هیچ حیلۀ مکر نیست / اندر آنجا ذِکر و صِدق و ، یا رَبی است,در آن مسجد ، هیچگونه حیله و نیرنگی در کار نیست . در آن مسجد ذکرِ خدا و راست گویی و یارب یارب گفتن است .
گفت پیغمبر که آوازِ خدا / می رسد در گوشِ من همچون صَدا,پیامبر (ص) فرمود : آوازِ خدا در گوشِ جانِ من همچون طنین صدایی منعکس می شود . [ پیامبر (ص) در پاسخ چگونگی وحی می فرمایند : « گاهی آوازی چون انعکاسِ بانگِ جَرَس به گوشم می رسد و این شدیدترین حالتی است که بر من عارض می گردد ، آنگاه آن حالت قطع می شود در حالی که آنچه را گفته است حفظ دارم و … » ( مقدمۀ ابن خلدون ، ج 1 ، ص 169 ) وحی به صورت های دیگر نیز نازل می شده است . ]
مُهر در گوشِ شما بنهاد حق / تا به آوازِ خدا نارَد سَبَق,حق تعالی بر گوشِ جانِ شما مُهر نهاده تا آوازِ خدا را نشنود . [ نارَد سَبق = دسترسی پیدا نکند ( مثنوی استعلامی ، ج 2 ، ص 305 ) . اشاره است به آیه 7 سورۀ بقره « مُهرِ خواری بنهاد خداوند بر دل های ایشان ( زیرا حق نپذیرفتند ) و به گوش هاشان ( زیرا حق نشنیدند ) و بر دیده هاشان پوششی ( زیرا حق ندیدند ) و ایشان را کیفری سترگ است . ( مقتبس از تفسیر نَسُفی ، ج 1 ، ص 5 ) ]
نَک صریح آوازِ حق می آیدم / همچو صاف از دُرد می پالایدم,اکنون آوازِ حق تعالی آشکارا به گوشِ جانم می رسد و مرا همچون شرابِ پاک و صاف از ناخالصی ها پاک می کند . [ دُرد = شرح بیت 1225 دفتر اوّل ]
همچنانکه موسی از سویِ درخت / بانگِ حق بشنید کای مسعود بخت,همانگونه که حضرت موسی (ع) از جانبِ درختی بانگِ خداوند را شنید که فرمود : ای نیک بخت و خوش اقبال .
از درخت اِنّی اَنا الله می شنید / با کلام ، انوار می آمد پدید,حضرت موسی (ع) از درخت ، ندای «منم خداوند» را می شنید و همراهِ آن کلام ، انواری پدیدار می شد . [ دو بیت فوق اشاره است به آیه 30 سورۀ قصص « آنگاه که موسی بدان آتش نزدیک شد . از وادی اِیمن در آن بارگاهِ پُر برکت و از آن درخت پُر نُزهت . ندایی در رسید که : ای موسی ، منم خداوندگار و پروردگارِ جهانیان » . گویا منظور مصراع دوم ، اشاره باشد به روایتی که در بعضی از تفاسیر قرآن در ذیلِ آیه شریفه 30 سورۀ قصص آمده است . حضرت موسی (ع) گمان کرد که آن آتش واقعاََ آتش است . در حالی که آتش نبود بلکه نور بود و هنگامی که حضرت موسی (ع) به نزدیکی آن آتش رسید ، دید که از درونِ شاخه های سبز درخت ، اخگری می درخشد و هر لحظه پُر فروغ تر می شود و درخت نیز سبزتر و زیباتر می گردد . نه گرمای آتش ، درخت را می سوزاند و نه رطوبتِ درخت ، اخگر فروزان را خاموش می کند ( مجمع البیان ، ج 7 ، ص 211 ، ذیلِ آیه 8 سوره نمل ) و مقصود از این انوار ، تجلیّاتِ حضرتِ حق تعالی است . شرح اناالحق در بیت 1347 همین دفتر آمده است ]
چون ز نورِ وحی در می ماندند / باز نو سوگندها می خواندند,وقتی که این منافقان در برابر انوارِ درخشان وحی عاجز و درمانده می شدند . دوباره قسم های دیگری یاد می کردند .
چون خدا سوگند را خوانَد سِپَر / کی نهد اسپَر ز کف پیکارگر ؟,وقتی که خداوند ، قسم را سِپَر خوانده است . جنگاور چگونه ممکن است سِپَر را بر زمین نهد ؟ [ منافقانِ ستیزه گر و معاند چگونه ممکن است دست از سوگندهای دروغ بردارند ؟ ]
باز پیغمبر به تکذیبِ صریح / قَد کذِبتُم گفت با ایشان فصیح,دوباره پیامبر (ص) با صراحت و با زبانی روشن به آنان گفت : براستی که دروغ می گویید .
تا یکی یاری ز یارانِ رسول / در دلش انکار آمد ز آن نُکول,هنگامی که پیامبر (ص) از قبولِ درخواست منافقان اتناع کرد و درون آنها را رسوا ساخت . یکی از یاران او به نسبت به این رفتار پیامبر (ص) بَد دل شد . [ اکبرآبادی می گوید : انکار این یار پیامبر (ص) ، به معنی نفی ایمان نبود بلکه انکاری بود که بیشتر جنبۀ جستجو و کاوش داشت . نُکول = باز ایستادن از دشمن ( شرح مثنوی ولی محمد اکبرآبادی ، دفتر دوم ، ص 213 ) ، باز ایستادن از سوگند و امتناع کردن ( فرهنگ نفیسی ، ج 5 ، ص 3761 ) ]
که چنین پیرانِ با شَیب و وقار / می کُندشان این پیمبر شرمسار ؟,او با خود گفت : چرا پیامبر (ص) این بزرگان و پیرانِ با وقار و متین را این همه شرمگین می کند ؟ [ شَیب = پیری ]
کو کرَم ؟ کو سِتر پوشی ؟ کو حیا ؟ / صد هزاران عیب پوشند انبیا,پس جوانمردی کجاست ؟ عیب پوشی کجاست ؟ شرم و حیا کجاست ؟ در حالی که پیامبران صدها هزار عیب مردم را می پوشانند و از آن دَم نمی زنند .
باز در دل زود استغفار کرد  / تا نگردد ز اعتراض ، او روی زرد,ولی بیدرنگ از این انفعال درونی خود آمرزش خواست تا مبادا با این اعتراض ، شرمسار شود .
شومیِ یاریِ اصحابِ نفاق / کرد مؤمن را چو ایشان زشت و عاق,ناخجستگی یاری و همراهی با منافقان ، مؤمن را زشت خوی و سرکش می کند . [ بهتر است مصراع دوم را به عنوانِ جملۀ معترضه فرض کنیم زیرا آن صحابی ، فقط تردیدی در درونش پدید آمده بود و نه بیش . گذشته از این بلافاصله استغفار کرده بود . بنابراین این عقلاََ و انصافاََ نمی تواند مصداقِ بیتِ فوق قرار گیرد . بعلاوه ، مَشربِ عارفانه مولانا و توسّعِ روحی او که همواره گنه کاران را به رحمت و آمرزش حق نوید می دهد . با این مسئله در نمی سازد که هر کس به محضِ آنکه دچارِ تردید و اعتراضی شود عاصی و مطرود شمرده آید . امّا معانی دیگری که در این باب گفته اند : (1) ناخجستگی همنشینی با منافقان ، آن مؤمن را نیز زشت و سرکش کرد ( شرح کفافی ، ج 2 ، ص 290 ) . (2) نامبارکی موافقت با منافقان ، آن مؤمن را هم مثلِ منافقان ،  زشت و عاصی کرد ( نثر و شرح مثنوی شریف ، دفتر دوم ، ص 353 ) . (3) یاری با منافقان حتی در ذهن و فکر ، این صحابی را هم راندۀ درگاه کرد ( مثنوی استعلامی ، ج 2 ، ص 305 ) / عاق = سرکش ]
باز می زارید کای علّامِ سِرّ / مر مرا مگذار بر کفران مُصِرّ,دوباره به شیون و زاری می پرداخت که : ای دانای اسرار ، مرا به حالِ خود رها مکن که در این اعتراض پافشاری کنم .
دل به دستم نیست همچون دیدِ چشم / ور نَه دل را سوزَمی این دَم به خشم,دلم همانند دیدگانم فرمانبردار من نیست . اگر دل ، فرمانبردارم بود همین الآن با غضب و خشمِ خود می سوزاندم . [ قلب همواره در تقلّب و دگرگونی است . احوال مختلف دارد . از اینرو نمی توانم زمامِ آن را به کف آرم . ولی می توانم حرکتِ چشمهایم را در انقیادِ خود گیرم ]
اندرین اندیشه خوابش در رُبود / مسجدِ ایشانش ، پُر سِرگین نمود,در همین اندیشه ها بود که خواب بر او چیره شد . در خواب دید که مسجدِ منافقان آکنده از نجاست است .
سنگ هاش اندر حَدَث جایِ تباه / می دمید از سنگ ها دودِ سیاه,سنگ های مسجدِ منافقان در مستراحی به نجاست آلوده شده بود و از آن سنگ ها دودی سیاه برمی خاست . [ حَدَث جای = مستراح ]
دود در حلقش شد و ، حلقش بخَست / از نهیبِ دودِ تلخ از خواب جَست,دود در گلوی او فرو می رفت و گلویش را می گرفت و آزرده می کرد . از گزندِ آن دودِ تلخ از خواب پرید .
در زمان در رُو فتاد و می گریست / کای خدا اینها نشانِ مُنکِریست,بیدرنگ به سجده افتاد و شرع کرد به گریستن و گفت : ای خدا اینها همه علامتِ انکار است .
خِلم بهتر از چنین حِلم ای خدا / که کُند از نورِ ایمانم جدا,خداوندا ، خَشم در حقِ منافقان بهتر از بُردباری و گذشتی است که مرا از نورِ ایمان محروم سازد .  [ خِلم = خَشم ]
گر بکاوی کوششِ اهلِ مَجاز / تُو به تُو گنده بُوَد همچون پیاز,اگر در بارۀ کارهای صورت گرایان تحقیق کنی . درمی یابی که مانند پیاز لایه به لایه بوی گَند می دهد . [ اهلِ مجاز = صورت گرایان ، اهل ظاهر ، دنیا پرستان ، آنها که سایه را با واقعیت اشتباه می گیرند . ]
هر یکی از یکدگر بی مغزتر / صادقان را یک ز دیگر نغزتر,هر یک از آن منافقان ، پوچ تر از دیگری است ولی انسان های راستین یکی از یکی نیکوترند .
صد کمر آن قوم بسته بر قَبا / بهرِ هَدمِ مسجدِ اهلِ قُبا,منافقان برای ویران ساختن مسجدِ قُباء تلاش های بسیاری صورت دادند . [ معنی لفظی مصراع اول این است : آن قوم روی قَبای خود صد کمر بسته بودند . این مصراع کنایه از جدّ و جهد بسیار است . قَبا = شرح بیت 1474 دفتر دوم ]
همچو آن اصحابِ فیل اندر حَبَش / کعبه یی کردند حق آتش زدش,این منافقان مانند اصحابِ فیل در حَبَش کعبه ای بر پا ساخته بودند ولی حق تعالی آن را به آتش کشید . [ اشاره است به یک حادثه تاریخی که در برخی از تفاسیر قرآن کریم و تواریخ دیگر آمده است « ابرهه در شهر صنعا در یمن ، صومعه ای بر پا کرد و قُبه هایی زرین بر آن نهاد و مراسمی مانند مراسم حجِ کعبه برگزار کرد . و فرمان داد تا همۀ اهالی یمن به این کعبه ساختگی بیایند و دیگر به کعبۀ واقع در مکّه نروند . این اقدام ، خشمِ اعراب را برانگیخت تا اینکه یکی از افرادِ قبیله تهامه شبانه به آن صومعه در آمد و آنجا بول و نجاست کرد . بامداد که این خبر به ابرهه رسید جستجو کرد و بالاخره معلوم شد که یکی از اعراب چنین کاری کرده . از اینرو با سپاهی گران به قصدِ ویران کردن کعبه حرکت کرد . ( تفسیر مجمع البیان ، ج 10 ، ذیل سورۀ فیل ) ] _ برخی از مورخان عقیده دارند که ابرهه از مرکزیت یافتن اقتصادی مکّه به دلیل وجودِ کعبه ناخرسند بود . زیرا هر ساله شمار فراوانی از کاروان های تجاری از نقاط مختلف بدانجا ره می سپردند . او می خواست این مرکزیّتِ اقتصادی و مالی را به صنعا منتقل کند . ( توضیح بیشتر در شرح بیت 1314 دفتر اوّل آمده است ) .
قصدِ کعبه ساختند از انتقام / حالشان چون شد ، فرو خوان از کلام,آنان برای گرفتن انتقام آهنگِ کعبه کردند . برای آنکه بدانی سرنوشتِ آنان چه شد ، قرآن ( سورۀ فیل ) را بخوان .
مر سیه رویانِ دین را خود جِهاز / نیست اِلّا حیلت و مکر و ستیز,آنان که در دین روسیاه اند . ابزاری در دست ندارند مگر حیله و نیرنگ و جدال . [ طبق قاعدۀ اماله ، جِهاز با ستیز قافیه است پس باید «جهاز» را «جهیز» خواند . / اماله = شرح بیت 669 دفتر اوّل آمده است . ]
هر صحابی دید ز آن مسجد عیان / واقعه ، تا شد یقینشان سرِّ آن,هر یک از صحابه در خواب ، آشکارا مسجدِ منافقان را دید تا یقیناََ به اغراضِ نهانی آنان واقف شد . [ واقعه = اهلِ خلوت را گاه به گاه در اثنای ذکر و استغراق در آن حالتی اتفاق افتد که از محسوسات غایب شوند و بعضی از امور غیبی بر ایشان کشف شود ( مصباح الهدایة ، ص 171 ) ]
واقعات ار باز گویم یَک به یَک / پس یقین گردد صَفا بر اهلِ شَک,اگر من بخواهم تک تک آن واقعه ها را بیان کنم . تردید کنندگان نیز به صفای باطن آنان پی خواهند برد . ( شرح کفافی ، ج 2 ، ص 291 ) [ اکبرآبادی گوید : اگر واقعیات اصحاب را یک به یک باز گویم صفای قلبِ هر صحابی بر اهلِ شک به یقین معلوم شود ( شرح مثنوی ولی محمد اکبرآبادی ، دفتر دوم ، ص 215 ) ]
لیک می ترسم ز کشفِ رازشان / نازنیان اند و زیبد نازشان,ولی من از آشکار شدن اسرارِ ایشان بیم دارم . آنان دارای نازند و نازشان نیز برازنده است .
شرعِ بی تقلید می پذرفته اند / بی مِحَک آن نقد را بگرفته اند,آنان شریعت را بدون تقلید باور کرده اند . و آن سکّه ناب را بدون بکار بردن سنگِ مِحک گرفته اند . [ زیرا شبهه و اعتراض ، موّرِث تحقیق است ولی شبهه و اعتراض ایشان به جهتِ طلبِ تحقیق بود نه از راهِ انکاری که منافی ایمان باشد ( شرح ولی محمد اکبرآبادی ، دفتر دوم ، ص 215 ) ]
حکمتِ قرآن چو ضالّۀ مؤمن است / هر کسی در ضالۀ خود مُوقِن است,چون حکمت قرآن ، گمشدۀ مؤمن است . هر کسی گمشدۀ خود را می شناسد . یعنی اگر کسی از روی لاغ یا تقلید نشانی های غلطی بدو دهد آن نشانی ها او را به غلط نمی افکند . زیرا شتر خود را خوب می شناسد . [ اشاره است به حدیث « حکمت ، گمشدۀ مؤمن است . هر جا که یافتش بدان سزاوارتر است » ( احادیث مثنوی ، ص 57 ) ] بخش بعدی « حکایت شخصی که اُشتر ضالۀ خود می جست » در تبیین همین مطلب آمده است .
چار هندو ، در یکی مسجد شدند / بهرِ طاعت ، راکع و ساجد شدند,چهار نفر هندی وارد مسجدی شدند و برای طاعت اقامۀ نماز به رکوع و سجده رفتند .
هر یکی بَر نیّتی تکبیر کرد / در نماز آمد به به مسکینیّ و درد,هر یک از آن چهار نفر نیّت کرد و تکبیرة الالحرام گفت و با خضوع و دردمندی روحی به نماز ایستاد .
مُؤذِن آمد ، زان یکی لفظی بجَست / کای مؤذَن بانگ کردی وقت هست ؟,در آن هنگام ، مؤذنی وارد شد تا اذان گوید . یکی از آنها در حال نماز به آن مؤذن گفت : آیا وقت اذان و یا نماز شده است ؟
گفت آن هندوی دیگر از نیاز / هَی سخن گفتی و ، باطل شد نماز,در این موقع هندی دیگری با تضرّع در وسط نماز به رفیقش گفت : هی ، چونکه وسط نماز حرف زدی نمازت باطل است .
آن سوم گفت آن دوم را : ای عمو / چه زنی طعنه بر او ؟ خود را بگو,هندی سومی به دومی گفت : ای عمو جان چرا به او طعنه می زنی ؟ به خودت بگو .
آن چهارم گفت : حَمدُالله که من / در نیفتادم به چَه چون آن سه تن,هندی چهارمی گفت : حمد و ستایش خدا را که من مانند آن سه نفر به چاهِ اشتباه نیفتادم .
پس نمازِ هر چهاران شد تباه / عیب گویان بیشتر گُم کرده راه,از اینرو نمازِ هر چهار نفر باطل شد زیرا عیب گویان گمراه ترند .
ای خُنُک جانی که عیب خویش دید / هر که عیبی گفت : آن بر خود خرید,خوشا به سعادت کسی که معایب خود را ببیند و هر کس که عیب کسی را به زبان آورد . او آن عیب را در وجودِ خود جستجو کند .
ز آنکه نیمِ او به عیبستان بُده ست / و آن دگر نیمش ز غیبستان بُده ست,زیرا وجودِ انسان از دو عنصر تشکیل شده ، نیمی از عیب و مادیّت است و نیمه ای از عالم غیب و معنویت .
چون که بر سر مر تو را دَه ریش هست / مَرهَمت بر خویش باید کار بَست,چونکه در سرِ تو دَه زخم وجود دارد باید مرهم را بر سرِ خود بگذاری .
عیب کردن ریش را دارویِ اوست / چون شکسته گشت ، جایِ اِرحَمُوست,هر گاه تو زخمِ خود را عیب بدانی ، این عیب کردن ، ابتدای درمان است . وقتی خود را شکستی ، سزاوارِ لطف و رحمت می شوی . [ اِرحَمُوا = رحم کنید ، اشاره است به حدیث » رحم کنید تا به شما رحم شود »
گر همان عیبت نبود ، ایمن مباش  / بوک آن عیب از تو گردد نیز فاش,اگر آن عیب در شما وجود نداشت آسوده خاطر مشو ، ای بسا همان عیب از تو نیز سرزند .
لاتَخافُوا از خدا نشینده یی ؟ / پس چه خود را ایمن و خوش دیده یی ؟,مگر از خدا نشنیده ای که می فرماید : نترسید ؟ پس چرا احساس ایمنی می کنی و آسوده خاطری ؟ [ مصراع اوّل اشاره است به آیه 30 سورۀ فصّلّت ، که شرح آن در بیت 1429 دفتر اوّل آمده است » این خطاب ، متوجه مؤمنان است وقتی حق تعالی به مؤمنان می گوید : نترسید . نشان می دهد که همواره عاملِ هوای نَفس و گمراهی ، انسان را تهدید می کند . بنابراین وقتی مؤمنان از لغزش مصون نباشند وای به حالِ دیگران ، پس نباید از خطا ایمن و آسوده خاطر بود . لاتَخافوا = نترسید ]
سال ها ابلیس ، نیکو نام زیست / گشت رسوا ، بین که او را نام چیست,سالیانِ سال ، ابلیس با خوش نامی زندگی کرد ولی سرانجام رسوا شد . اینک تأمل کن که نامِ او چه شده است . یعنی ابلیس با هزاران سال عبادت ، خوش نام زیست . امّا به سببِ عیب جویی و خودبینی بَدنامِ ابدی شد .
در جهان ، معروف بُد عُلیایِ او / گشت معروفی به عکس ، ای وایِ او,او در جهانِ هستی به عظمت و بزرگی نام آور بود ولی سرانجام ، این آوازۀ او بر عکس شد . پس وای به حالِ او .
تا نه یی ایمن ، تو معروفی مجو / رُو بشُو از خوف ، پس بنمای رُو,تا وقتی که به مرحلۀ اطمینانِ روحی و معنوی نرسیده ای . خواهانِ شهرت و آوازه مباش . ابتدا بیمِ لغزش را از روحِ خود پاک کن و آنگاه خود را نمایان ساز . [ تا وقتی که سالک به اطمینان نرسیده همواره میانِ خوف و رَجا ، متردّد است . و چون ایمانش کمال یابد به اطمینان می رسد و در آن مرحله بیمِ لغزش از او ساقط می شود زیرا اطمینان و آرامشِ روحی ، ثمرۀ ایمانِ کامل است . ]
تا نروید ریشِ تو ای خوبِ من / بر دگر ساده زَنَخ طعنه مَزَن,مثلاََ ای نیک مرد ، تا وقتی که ریش بر رخشاره ات نروییده ، کسانی را که هنوز موی بر صورتشان نرُسته تمسخر مکن . [ ساده زَنَخ = آنکه در صورتش مو نَرُسته باشد ]
این نگر که مبتلا شد جانِ او / تا در افتاده ست و ، او شد پندِ تو,به این نکته توجه کن که روحِ ابلیس دچار ابتلا شد و سرانجام هبوط کرد و مایۀ اندرز و عبرت همگان شد .
تو نیفتادی که باشی پندِ او / زهر ، او نوشید ، تو خور قندِ او,تو هبوط نکردی تا مایۀ عبرتِ او شوی بلکه او زَهرِ قهر را نوشید و تو شیرینی لطفِ حق را بخور .
هرک ازیشان گفت از عیب و گناه / وز دلِ چون سنگ ، وز جانِ سیاه,هر یک از دعوت کنندگانِ حق که در بارۀ معایب اخلاقی و گناه و دل هایِ سختِ همچون سنگ و روان هایِ سیاه و تباهکار سخن می گفت .
وز سبک داریّ فرمان هایِ او / وز فراغت از غمِ فردایِ او,از سبک شمردن فرمان های خدا و از بی اعتنایی به فردایِ قیامت حرف می زد .
وز هوس ، وز عشقِ این دنیایِ دون / چون زنان ، مر نَفس را بودن زبون,و از هوی و هوس و از شیفتگی به این دنیایِ خوار دادِ سخن می داد و ناتوانی و تسلیم آنان را در قبالِ نَفسِ امّاره به زبونی زنان تشبیه می کرد .
و آن فرار از نکته هایِ ناصحان / و آن رمیدن از لقایِ صالحان,و گریختن از نکته ها و نصیحت های خیرخواهان را بیان می کرد و نفرت آنان را از دیدارِ نیکان به زبان می آورد .
با دل و با اهلِ دل بیگانگی / با شهان ، تزویر و رُوبه شانگی,زیانِ بیگانه بودن با عالَمِ دل و اهلِ دل و تزویر و ریاکاری با شاهان را بیان می کرد . [ روبه شانگی = مجازاََ به معنی حیله و تزویر آمده ، چنانکه در دیوانِ کبیر آمده است : چو شیر سرمست بیرون جِه نه اوّل دان و نه آخر / که آید ننگِ شیران را ز روبه شانگی کردن
سیر چشمان را گدا پنداشتن / از حسدشان خفته دشمن داشتن,زشتی این کار را که افرادِ قانع را گدا به شمار می آوردند متذکر می شد و از حسادت های نهانِ آنان در دشمنی با صالحان حرف می زد . [ در قبالِ این همه بیانِ حقیقت و ارشاد و راهنمایی ، آنان به طریق حق درنیآمدند و همچنان به عناد خود ادامه دادند . ]
گر پذیرد چیزِ تو ، گویی : گداست / ورنه گویی : زرق و مکرست و دَغاست,هر گاه آن مردان الهی از رویِ خلوصِ نیّت و صفای باطن ، هدیۀ تو را بپذیرد . می گویی : او گداست ، و اگر هم نپذیرد ، می گویی اهلِ ریا و تظاهر و حقه بازی است . [ زَرق = حیله و تزویر ]
گر در آمیزد ، تو گویی : طامع است / ورنه گویی : در تکبُّر مُولع است,اگر با مردم نشست و برخاست کند ، می گویی : حتماََ طمعی دارد و اگر به کُنجِ خلوت رود و با کسی حَشر و نَشر نکند . می گویی : عجب آدمِ متکبّری است . [ طامع = طمع کار / مُولع = عریص ]
یا منافق وار عُذر آری که من / مانده ام در نفقۀ فرزند و زن,یا اگر برای قبولِ ارشادِ آنان هیچ بهانه ای نتوانی بتراشی مانند منافقان عذر می آوری که : بله ، من گرفتار هزینه فرزند و همسرم هستم . [ و اِلّا به راهِ تو می رفتم . اشاره است به مضمونِ آیه 11 سورۀ فتح ، بزودی اعراب صحرانشین که از حکمِ جهاد تن زده اند به تو گویند که دارایی و خانوادۀ ما ، ما را به خود سرگرم داشته اند . برای ما آمرزش خواه ، آنان این سخنان را که به زبان می گویند در قلبشان هیچ ریشه ای ندارد . ]
نَه مرا ، پروایِ سرخاریدن است / نَه مرا ، پروایِ دین ورزیدن است,من نه وقتِ سر خاراندن دارم و نه توجّهی به امورِ دینی .
ای فلان ، ما را به همّت یاد دار / تا شویم از اولیاء ، پایانِ کار,ای فلانی ، ما را به همّتِ والای خود یادآور ( التماس دعا داریم ) تا ما نیز بالاخره جزء اولیاء الله شویم .
این سخن ، نَه هم ز درد و سوز گفت / خوابناکی هرزه گفت و ، باز خفت,او این حرف را نیز از روی درد و سوزِ دل به زبان نمی آورد . بلکه مانند آدمِ خواب زده ای است که حرفِ پریشان و بی ربطی می زند و دوباره به خواب می رود .
هیچ چاره نیست از قوتِ عیال / از بُنِ دندان کُنم کسبِ حلال,آن منافق ریاکار می گوید : من چاره ای جز این ندارم که برای اداره زندگی خانواده ام تلاش کنم و با خلوص و پشتکار به کسبِ حلال مشغول گردم . [ بُنِ دندان = از صمیمِ دل ]
چه حلال ، ای گشته از اهلِ ضَلال / غیر خونِ تو نمی بینم حلال,چه حلالی ؟ ای گمراه ، من که جز ریختن خونِ تو حلالِ دیگری نمی بینم .
از خدا چاره ستش و ، از لوت ، نَی / چاره اش است از دین و ، از طاغوت ، نَی,آدمی مانند تو از خدا می تواند بگذرد ولی از غذا هرگز ، از دین می تواند صرف نظر کند ولی از معبودهای دروغین اصلاََ . [ لوت = شرح بیت 521 دفتر دوم / طاغوت = سرکش ، متجاوز ، هر معبودی جز خدا ]
ای که صبرت نیست از دنیایِ دون / صبر چون داری ز نِعمَ الماهِدون ؟,ای کسی که نمی توانی از این دنیایِ پست خودداری کنی ، چطور می توانی بر دوری از خداوندی که بساطِ زمین را گسترده است صبر کنی ؟ [ مصراع دوم اشاره است به آیه 48 سورۀ ذاریات « و زمین را بگستراندیم ، پس ماییم نیکو گسترندگان » ]
ای که صبرت نیست از ناز و نعیم / صبر چون داری ز اللهِ کریم ؟,ای کسی که از ناز و نعمت نمی توانی چشم پوشی کنی ، چطور می توانی از خداوندِ بخشنده بگذری ؟
ای که صبرت نیست از پاک و پلید / صبر چون داری از آن کین آفرید ؟,ای کسی که نمی توانی بر هر پاک و ناپاکی صبر کنی ، پس چطور بر آفرینندۀ آنها توانی صبر کرد ؟
کو خلیلی کو برون آمد ز غار / گفت : هذا رَب ، هان کو کردگار ؟,کجاست آن دوستِ خالصِ حضرتِ حق که از غارِ طبیعت و نهانخانۀ مادیّت بیرون آید و بگوید : این پروردگار من است . آنگاه بگوید : کجاست خداوندِ حقیقی جهان ؟ [ اشاره است به آیه 76 تا 79 سورۀ انعام « آنگاه که شبِ تاریک همه جا را فرا گرفت ، ستاره ای بدرخشید . ابراهیم گفت : اینست پروردگارِ من ، و چون آن ستاره فرو شد ، گفت : من فروشوندگان را دوست ندارم . و آنگاه ماهی تابان دید ، گفت : اینست پروردگار من ، و چون آن ماه فرو شد . گفت : اگر خداوند مرا هدایت نکند هر آینه از گمراهان شوم . و آنگاه که آفتاب را تابان دید گفت : این است پروردگار من ، این بزرگتر است . و چون فرو شد گفت : من بیزارم از هر آنچه شما شریک و انبازِ خدا می دانید . همانا من روی بگردانم به سویِ کسی که آسمان و زمین را بیافرید در حالی که بر آیین او راست رونده ام و نیستم از مشرکان » ]
من نخواهم در دو عالَم بنگریست / تا نبینم این دو مجلس آنِ کیست ؟,من به این دو جهان نگاه نمی کنم مگر آنکه مشاهده کنم که این دو مجلس به چه کسی تعلق دارد ؟ [ دو مجلس = اشاره به دو جهان دارد ( شرح اسرار ، ص 166 ) ]
بی تماشایِ صفت هایِ خدا / گر خورم نان ، در گِلو ماند مرا,من تا صفاتِ الهی را مشاهده نکنم اگر نانی بخورم در گلویم گیر می کند . [ عارف بالله ، جهان و جهانیان را مظاهر مختلفِ صفات و اسماء حضرت حق می داند ( شرح اسرار ، ص 166 ) مصراع دوم کنایه از بهره وری از لذّات و مواهبِ دنیوی است . یعنی اگر عارفِ حقیقی از دنیا بهره ای برد . آن را نتیجه لطف و انعامِ حق تعالی می داند و اگر جز این باشد بدان نیز اعتنایی نمی کند . ]
چون گُوارد لقمه ، بی دیدارِ او / بی تماشایِ گُل و گُلزارِ او ؟,او چگونه می تواند بی تماشای جمالِ حق ، و دیدن گُل و گُلزار او لقمه ای را هضم کُند ؟
جز بر امّیدِ خدا زین آب خَور / کی خورَد یک لحظه اِلّا گاو و خَر ؟,به جز گاو و الاغ چه کسی می تواند بدون امید به خدا از این آبشخور دنیا آبی بنوشد ؟ [ آب خَور = آبشخور ]
آنکه کالاَنعام بُد ، بَل هُم اَضَلّ / گر چه پُر مکرست آن گَنده بَغَل,آن کسی که همچون چهارپایان است و بلکه فروتر از چهارپایان . اگر آکنده از نیرنگ هم که باشد . باز مُتُعفّن و بویناک است . [ اعمال و کردارِ او نفرت انگیز است و همین اعمال و کردارِ زشت او ، مانند بویِ بَد ، حقیقتِ باطنی او را بر مَلا می کند و همۀ نقشه هایش را نقشِ بر آب می سازد . ]
مکرِ او سرزیر و ، او سَر زیر شد / روزگارک بُرد و ، روزش دیر شد,هم حیله هایِ او رو به سقوط و فنا می رود و هم خودِ او ، یا نیرنگِ او پنهان است و خودِ او رو به سقوط . او چند صباحی زندگی می کند و روزگارش به پایان می رسد . [ سرزیر شدن = سرنگون شدن / روزگارک = کنایه از عُمرِ کوتاه ]
فکرگاهش کُند شد ، عقلش خَرِف / عُمر شد ، چیزی ندارد چون اَلِف,مغزش سست و عقلش فرتوت می شود . عمر او می گذرد در حالی که مانند الف هیچ چیزی از خود ندارد . [ الف = نه نقطه ای دارد و نه حرکتی و نه علامتی ، در تعبیراتِ مولانا گاه اطلاق می شود بر وجودِ مجازی که ذاتاََ چیزی از خود ندارد و حتی مالکِ هستی مجازی خود نیست . = شرح بیت 1514 دفتر اوّل / خَرِف = پیر سبک مغز ]
آنچه می گوید : در این اندیشه ام / آن هم از دستانِ آن نَفس است هم,اگر چنین شخصی به یاوه مدعی شود که : من نیز در اندیشۀ الهی فرو رفته ام . این نیز از حیله ها و افسانه سرایی هایِ نَفسِ امّاره است . [ دَستان = حیله ]
و آنچه می گوید : غفورست و رحیم / نیست آن چیز حیلۀ نَفسِ لئیم,و اگر چنین شخصی بگوید : خدا آمرزگار و مهربان است . این نیز حیله ای است از حیله هایِ نَفسِ فرومایه .
ای ز غم مُرده که دست از نان تهی است / چون غفورست و رحیم ، این ترس چیست ؟,ای کسی که از نان و نعیمِ دنیا دستت خالی است و از شدّتِ اندوه جانت به لب رسیده است . اگر واقعاََ ایمان داری که خداوند ، آمرزگار و مهربان است ، پس چرا این همه می ترسی ؟
هم ز ابراهیمِ اَدهَم آمده ست / کو ز راهی بر لبِ دریا نشست,در بارۀ ابراهیم ادهم نقل کرده اند که او از راهی رسید و بر لبِ دریا نشست . [ شرح حال ابراهیم ادهم در بیت 929 دفتر دوم ]
دلقِ خود می دوخت بر ساحل روان / یک امیری آمد آنجا ناگهان,او با آرامش و خیالِ راحت خرقۀ خود را می دوخت که ناگهان امیری سر رسید .
آن امیر از بندگانِ شیخ بود / شیخ را بشناخت ، سجده کرد زود,آن امیر در سالهای پیش در شمار بندگان زیردستانِ ابراهیم ادهم بود . همینکه او را دید شناخت و به سجده درآمد .
خیره شد در شیخ و ، اندر دلقِ او / شکلِ دیگر گشته خُلق و خَلقِ او,آن امیر به ابراهیم ادهم و خرقۀ او خیره شد و دید که او ، هم ظاهرش عوض شده و هم خُلق و خُوی اش .
کو رها کرد آنچنان مُلکِ شِگرف / بَرگزید آن فقرِ بس باریک حرف,او در این امر در شگفت شده بود که ابراهیم آن سلطنت با عظمت را رها کرده و این فقر را بر قیل و قال برگزیده است . [ باریک حرف = مطالب پُر قیل و قال ، سخن پوچ و بی اساس ، نکته دقیق و ظریف ( فرهنگ لغات و تعبیرات مثنوی ، ج 2 ، ص 32 ) ]
مُلکِ هفت اقلیم ، ضایع می کند / چون گدا بر دلق ، سوزن می زند,عجبا ، او سلطنت بر هفت اقلیمِ جهان را تباه می کند یعنی به چیزی نمی شمرد . و از دست می دهد و مانند بینوایان ، خرقۀ پارۀ خود را می دوزد .
شیخ ، واقف گشت از اندیشه اش / شیخ چون شیر است و ، دل ها بیشه اش,شیخ یعنی ابراهیم ادهم از فکرِ او آگاه شد . زیرا در مَثَل ، شیخ ، همان شیر است و دل ها همچون بیشه . [ همانسان که جایگاه شیر ، بیشه است ، اولیاء الله نیز در بیشۀ دل های مردم جا دارند و بر آنها واقفند . ]
چون رجا و خوف در دل ها روان / نیست مخفی بر وَی اسرارِ جهان,ولیِ خدا مانند بیم و امید در دل های مردم جریان دارد . از اینرو اسرارِ نهفتۀ روحی جهان بر آنان پنهان نیست . [ خوف و رجا = شرح بیت 3615 دفتر اوّل ]
دل نگه دارید ای بی حاصلان / در حضورِ حضرتِ صاحب دلان,ای انسان های عاری از کمال و خالی از معنا ، در برابر عارفانِ صاحبدل ، مراقب دل خود باشید .
پیشِ اهلِ تن ، ادب بر ظاهرست / که خدا زیشان ، نهان را ساترست,در نزدِ اسیرانِ جسم ، رعایت ادب تنها منحصر به ظواهر نیست . زیرا خداوند ، اسرارِ نهفته را از آنان می پوشاند . [ ادب = شرح بیت 78 دفتر اوّل ]
پیشِ اهلِ دل ، ادب بر باطن است / ز آنکه دلشان بر سَرایر ، فاطن است,ولی در نزدِ صاحب دلان ، رعایت ادب منوط به ادب باطنی است . زیرا دلِ آنان بر رازهایِ نهفته آگاه است . ( سَرایر = رازها ، نهانی ها ، جمع سریره / فاطن = دانا و زیرک ) [ صوفیه ادب را متضمّنِ تهذیب ظاهر و باطن می دانسته اند . و هر چند تهذیبِ باطن را بیشتر در خورِ اعتنا می یافته اند در عین حال غالباََ تأکید می کرده اند که تا آثارِ محاسن آداب از ظاهرِ شخص پدید نیاید معلوم است که باطنِ وی نیز هنوز تهذیب و تأدب حاصل نکرده است . ادب ظاهر به اعتقادِ آنها امری است که تدریجاََ انسان را به تصفیه باطن هدایت می کند . ( سرّ نی ، ج 2 ، ص 562 ) ولی آنچه که اصل و اساسِ ادب را می سازد . همانا نیّتِ قلبی و ارادۀ باطنی است . و اِلّا صرف انجامِ رسوم و تشریفاتِ ظاهری ادب ، اعتباری ندارد . ]
تو به عکسی پیشِ کوران بهرِ جاه / با حضور آیی نشینی پایگاه,لیکن تو ای عاری از کمال ، کارت برعکس است . یعنی نزدِ نابینایان ، ادب را رعایت می کنی و برای اظهارِ تواضع در آستانۀ مجلسی می نشینی تا به جاه و مقامِ ظاهری دست یازی . [ در این بیت منظور از «کوران» افرادی هستند که از کمالاتِ روحی و بصیرت معنوی محروم باشند ( شرح کفافی ، ج 2 ، ص 562 ) معادلِ دنیا پرستان و صورت گرایان ، بنابراین تو اگر ادب را رعایت می کنی برای این است که وقتی با دنیا پرستان روبرو شوی از آنان جاه و مالی تکدّی نمایی . ]
پیشِ بینایان ، کُنی تَرکِ ادب / نارِ شهوت را از آن گشتی حَطَب,امّا تو در نزدِ اهل بصیرت ، ادب را فرو می گذاری . از اینرو به هیزمِ آتشِ شهوت مبدّل می شوی . ( حَطَب = هیزم ) [ در این بیت «بینایان» اشاره دارد به عارفان و صاحبانِ بصیرتِ باطنی ]
چون نداری فِطنَت و ، نورِ هُدا / بهرِ کوران ، روی را می زن جَلا,وقتی که تو فاقدِ زیرکی و روشنایی هدایت باشی . ناگزیر باید چهرۀ خود را برای نابینایان آرایش دهی . ( فِطنَت = زیرکی ، باهوشی ) [ هر گاه آدمی از نورِ هدایت و معرفتِ حق محروم باشد . ناگزیر در صدد جلب رضایت و خوشایندِ کوردلان گمراه برمی آید . ]
پیشِ بینایان ، حَدَث در روی مال / ناز می کُن با چنین گندیده حال,وقتی که فاقدِ بینشِ باطنی باشی ، ناگزیر نجاسات را بر چهرۀ خود می مالی و نزدِ اهلِ بصیرت می نشینی . یعنی نسبت به صاحب دلان خاکسار تکبّر می ورزی . تازه با این سر و وضع کثیف و مُتُعفّن ناز هم می فروشی . [ حَدَث = مدفوع ، ادرار ]
شیخ ، سوزن زود در دریا فکند / خواست سوزن را به آوازِ بلند,ادامه حکایت : شیخ (ابراهیم ادهم) زود سوزنِ خود را در دریا انداخت و سپس با صدای بلند سوزن را صدا کرد .
صد هزاران ماهیِ اَلّهیی / سوزنِ زَر در لبِ هر ماهیی,بیدرنگ صدها هزار ماهی که مأمورانِ مشیّتِ خداوندی بودند . هر کدام سوزنی از طلا به لب داشتند . [ ادامه معنا در بیت بعد ]
سَر برآوردند از دریایِ حق / که بگیر ای شیخ ، سوزن هایِ حق,این ماهی ها سَرِ خود را از دریای حق بیرون آوردند و به ابراهیم ادهم گفتند : ای شیخ ، سوزن های خداوند را بگیر .
رُو بدو کرد و ، بگفتش : ای امیر / مُلکِ دل بِه ، یا چنان مُلکِ حقیر ؟,ابراهیم ادهم به آن امیر رُو کرد و گفت : ای امیر ، سلطنت بر دل ها بهتر است یا این سلطنتِ ناچیزِ مادّی تو ؟
این نشانِ ظاهرست ، این هیچ نیست / تا به باطن در روی ، بینی تو بیست,این کرامت را که اینک دیدی ، کرامت و آیتی ظاهری است . در واقع چیزی به حساب نمی آید . اندکی تأمل کن تا ببینی که در عالَمِ باطن ، چه اسرار و حقایقی نهفته است . [ کرامت = کارهای خارق العاده ای است که از اولیاء الله سر می زند ( کشاف اصطلاحات الفنون ، ج 2 ، ص 1266 ) ابن عربی در باب 184 فتوحات مکّیّه می گوید : کرامت بر دو نوع است : یکی کرامت حسّی و دیگری کرامت معنوی . عوام الناس فقط می توانند کراماتِ حسّی اولیا را مشاهده کنند نظیر راه رفتن روی آب و طی الارض و … ولی کرامات معنوی را فقط خواص ، متوجّه می شوند و آن عبارت است از پیشی گرفتن در امور خیر و دوری از صفاتِ ذمیمه نظیر حقد و حسد و توجه به مراقبه و محاسبه و … ( شرح مثنوی ولی محمد اکبرآبادی ، دفتر دوم ، ص 225 ) . بنابراین حضرت مولانا از قولِ ابراهیم ادهم می فرماید : اینکه سوزنی به قعرِ دریا رفت و بلافاصله هزاران ماهی هر کدام با سوزنی زرین سر از آب بیرون آوردند ، کرامتی ظاهری است و این کرامت در برابرِ کراماتِ معنوی چیزی به حساب نمی آید . استاد همایی می نویسد : ظهورِ کرامات و خُرقِ عادت از اولیاء الله ، به مثابۀ گُلی است که از گلستانی پُر گُل و وسیع آورده باشند . بوی و دیدار همین گُل ما را به وجودِ گلستان دلالت و راهنمایی می کند . درونِ اولیاء گلستانِ فیض نامحدود و باغِ رحمت بی منتهای الهی است . گاهی از آن باغِ انبوه ، تحفۀ گُلی به ما می رسد تا ما را بدان سوی جذب کند . ( مولوی نامه ، ج 1 ، ص 295 و 296 ) ]
سویِ شهر از باغ ، شاخی آورند / باغ و بستان را کجا آنجا برند ؟,برای مثال ، از باغ شاخه ای به عنوانِ نمونه نزدِ مردمِ شهر می برند . و اِلّا باغ و بوستان را چگونه ممکن است بدانجا ببرند ؟
خاصه باغی کین فلک یک برگِ اوست / بلکه آن مغزست ، وین دیگر ، چو پوست,بویژه باغی که سپهر گردون با همۀ عظمت یک برگِ آن حساب می شود . بلکه می توان گفت که آن باغ معنا به منزلۀ مغز است و سپهر گردون به مثابۀ پوست . [ باغ در این بیت کنایه از عالَمِ روح است ( شرح کفافی ، ج 2 ، ص 562 ) ]
برنمی داری سویِ آن باغ گام / بوی افزون جوی و ، کُن دفعِ زُکام,اگر به سویِ آن باغ ( عالَمِ روح و معنا ) گامی برنمی داری . دست کم بوی گُل را استشمام کن و زکام را از خود بران . [ زُکام = عارضه ای است که علامتِ آن ریزشِ آبِ رقیق و سوزشِ مُخاطِ بینی است ( خُفّی علانی ، ص 166 ) ولی در اینجا منظور بیماری های اخلاقی و روحی و تعلّقاتِ دنیوی است که مانع از استشمامِ بوی حقیقت می شود ( شرح اسرار ، ص 171 ) همانگونه که زکامِ جسمی ، سبب اختلال در حسِ بویایی می شود و بیمار بوی چیزی را نمی تواند احساس کند . زکامِ روحی نیز سبب اختلال در شناخت و استشمامِ بوی حقیقت می گردد . بنابراین اگر تو نمی توانی در بوستانِ عالَم معنا سلوک کنی . رایحۀ خوشِ معنویت را از گل های آن بوستان (اولیاء الله) استشمام کن و از معنویت آنان بهره مند شو . اکبر آبادی می گوید : می توان گفت که مراد از «بو» علم الیقین باشد که چون به کمال رسد به عین الیقین مبدّل شود ( شرح مثنوی ولی محمداکبرآبادی ، دفتر دوم ، ص 225 ) در ابیات 672 تا 674 دفتر اوّل مضامینی قریب با این بیت آمده است ]
تا که آن بو جاذبِ جانت شود / تا که آن بو نورِ چشمانت شود,تا اینکه آن بویِ عطرآگین ( معنویت و روحانیت اولیاء الله ) تو را به سوی خود جذب کند . و مایۀ بینایی و بصیرت چشم دل تو گردد .
گفت یوسف اِبنِ یعقوبِ نبی / بهرِ بو ، اَلقُوا عَلی وَجهِ اَبی,حضرت یوسف (ع) ، فرزند حضرت یعقوب نبی (ع) به سبب همین بو گفت که : پیراهنم را روی صورت پدرم بیفکنید . [ مصراع دوم اشاره دارد به آیه 93 سورۀ یوسف « این پیراهنم را ببرید و روی رخسار پدرم افکنید تا دیده اش بینا شود و آنگاه او را همراهِ خویشانِ خود نزد من آرید » ]
بهرِ این بُو گفت احمد در عِظات / دایماََ قُرّةُ عَینی فِی الصّلوة,به خاطر همین بو بود که پیامبر (ص) در اندرزهای خود همیشه می فرمود : روشنی چشم من در نماز است . ( عِظات = جمع عِظة به معنی پند و اندرز ) [ اشاره است به حدیثِ « در نزد من سه چیز محبوب است : زنان و بوی خوش ، ولی مایۀ روشنی چشمانم در نماز است » ( احادیث مثنوی ، ص 68 )  ملاهادی سبزواری گوید : روشنی چشمانم در نماز است . چون موجبِ نفحاتِ ربانیّه و وارداتِ قلبیه شود که بوهای خوش که بوهای خوشِ حدیقۀ ربانی اند ( شرح اسرار ، ص 171 ) . تلقی مولانا از نماز یادآور قولِ بعضی از مشایخ است که نماز را اِعراض از ماسوی الله و در بحر شهود مستغرق شدن دانسته اند ( لب لباب مثنوی ، ص 47 ) ]
پنج حِس با همدگر پیوسته اند / ز آنکه این هر پنج ، ز اصلی رُسته اند,پنج حِس با یکدیگر پیوسته و متصل اند ، زیرا این حواسِ پنجگانه از اصلِ واحدی پدید آمده اند . [ استعدادها و قوای جان که مترادف با حواسِ خمسه جسمانی است از روحِ کُل سرچشمه گرفته ، صفاتِ الهی را آشکار می نماید . بطوریکه آنها از یکدیگر جدا و مشخص نیستند . بلکه در یکدیگر مجذوب و مستلزم هم اند . ]
قوّتِ یک ، قوّتِ باقی شود / مابقی را هر یکی ساقی شود,بنابراین نیرومند شدن یکی از آن حواس ، سبب نیرومندی دیگر حواس می شود . هر یک از آن حواس ، دیگری را سیراب می کند .
دیدنِ دیده ، فزاید نُطق را / نطق در دیده ، فزاید صِدق را,دیدن چشم ، سبب افزایش نیروی کلام می شود و کلام ، صداقت چشم را افزایش می دهد . [ شهودِ حق تعالی به دیدۀ دل بصیرت می دهد و بصیرت باطن ، کلام را متین و استوار کند . و کلام حق نیز به نوبۀ خود ، بصیرت را افزایش دهد .
صدق ، بیداریِ هر حِس می شود / حسّ ها را ذوق ، مُونِس می شود,صداقت موجبِ بیداری همۀ حواس می شود . از اینرو ذوق با حواس انیس و همدم می شود . [ ذوق = وجدان لذّت و قوۀ تمیز بین آنچه مطلوب و مایۀ التذاذ هست از آنچه نیست … همچنین لذّتی که از این تجربه و از این وجدان حاصل می شود ذوق و ذوق حضور نام دارد ( سرّ نی ، ج 1 ، ص 194 ) ] « ادامه قصه ابراهیم ادهم   شرح و تفسیر بخش بعد
چون یکی حِس در روش بگشاد بند / مابقی حِس ها همه مُبدَل شوند,هرگاه یکی از حواس در ضمنِ سلوک ، بند از پای خود باز کند ، دیگر حواس نیز تحوّل می یابند . [ اگر یکی از حواس ، در طریق سلوک ، بندِ مادیّت را از پای خود بردارد و به کشف روحی و معنوی برسد دیگر حواس نیز تحتِ تأثیرِ آن حِس همین گونه تحوّل می یابند ( شرح کفافی ، ج 2 ، ص 563 ) ]
چون یکی حِس ، غیرِ محسوسات دید / گشت غیبی بر همه حِس ها پدید,همینکه یکی از حواس توانست غیر محسوسات را ببیند . امور غیبی بر همۀ حواسِ دیگر آشکار می شود .
چون ز جُو جَست از گله یک گوسفند / پس پَیاپی جمله ز آن سو ، برجَهند,برای مثال ، هرگاه یکی از گوسفندان از جُویِ آب بپرد . به دنبال او دیگر گوسفندان نیز از آن جُوی آب خواهند پرید .
گوسفندانِ حواست را بران / در چَرا از اَخرَجُ المَرعی چران,تو نیز ای انسان ، گوسفندانِ حواسِ خود را از صحرای محسوسات بیرون بران و آنها را در چراگاهی که حضرت حق رویانیده بچَران . [ مصراع دوم اشاره است به آیه 4  سورۀ اعلی « و آنکه برون بیاورد چراخور را » مولانا می گوید : ای انسان ، حواسِ تو نیز مانند رمۀ گوسفندان است که باید آنها را از صحاری خشک و فقرِ محسوسات به مرغزارِ و چراخور معنویات درآوری تا از گُل های معانی و روحانی خورند و کمال یابند . ]
تا در آنجا سُنبل و نسرین چَرَند / تا به روضاتِ حقایق ، رَه بَرند,تا حواسِ تو در چراگاهِ سرسبز الهی ، سنبل و نسرین معانی بخورند و به باغ های حقیقت راه یابند . [ در یکی از شروح آمده است : حقایق یعنی صفاتِ الهی که جانشین استعدادهای روحانی در انسانِ کامل می شود ( مقدمۀ رومی و تفسیر مثنوی معنوی ، ص 256 ) ]
هر حِس ات ، پیغمبرِ حِس ها شود / جُمله حِس ها را در آن جَنّت کشد,در این موقع هر یک از حواسِ تو که به مرحلۀ درکِ غیر محسوسات رسیده ، پیامبرِ دیگر حواس می شود . یعنی هادی آنان می گردد و همۀ آن حواسِ اینجهانی را به سوی بهشت راهنمایی می کند .
حِس ها با حِسِ تو گویند راز / بی زبان . بی حقیقت بی مَجاز,آن حواس ( صاحبان حواسی که قبلاََ در کمندِ محسوسات اسیر بوده و بع به مقام درک غیر محسوسات رسیده اند ) با زبان بی زبانی و بدور از حقیقت گویی و مجاز گویی به حِسِ تو ، رازها می گویند . [ دو اصطلاح حقیقت و مجاز در این بیت مربوط به علم بیان است . مثلاََ اطلاق کلمۀ اَسَد (شیر) بر حیوان درنده و ستبر جنگل ، جنبه حقیقی دارد زیرا مصداقِ خارجی آن همان حیوان جنگل است . ولی هر گاه لفظِ «اَسَد» بر انسانی اطلاق شود مسلماََ منظور این نیست که آن انسان واقعاََ یک حیوان درنده است . بلکه این اطلاق جنبۀ مجازی دارد و مقصود اینست که او فردی شجاع و بی باک است ( معالم البلاغه ، ص 242 ) پس منظور بیت اینست که آن حواس بدون هیچگونه لفظ و عبارتی با تو حرف می زنند ( فیه مافیه ، ص 22 ) توضیح بیشتر در شرح بیت 1207 دفتر اوّل آمده است . ]
کین حقیقت ، قابلِ تأویل هاست / وین تَوَهّم ، مایۀ تخییل هاست,زیرا این حقیقت ، قابل تأویل های گوناگون است . و این گُمان ، سرمنشأ خیالات . [ حقیقت در مرتبه ایم که هنوز مشهود و مرئی نشده باشد توسط انسان ها موردِ تأویل قرار می گیرد . هر کس مطابق پندار و خیالِ خود چیزی از آن می گوید . (شرح کفافی ، ج 2 ، ص 513 ) ولی قطعاََ میانِ این گفته ها و حقیقت تفاوت بسیار است . زیرا به گفتۀ مولانا : سخن ، سایه حقیقت است و فرعِ آن . حکایت اختلاف کردن در چگونگی و شکلِ پیل که در ابیات 1259 تا 1268 دفتر سوم آمده تفسیر بیت فوق است . تأویل = در لفظ به معنی بازگشت به اصل است بنابراین معنی لفظی تأویل ، بازگرداندن است ( مفردات راغب ، ص 27 ) و در اصطلاح ، بازگرداندن کلام از ظاهر به معنی باطنی آن است . ]
آن حقیقت کآن بُوَد عین و عیان / هیچ تأویلی نگنجد در میان,ولی هرگاه حقیقت ، آشکارا نمایان گردد . هیچگونه جایی برای تأویل باقی نمی ماند .
چونکه حِس ها بندۀ حِسِ تو شد / مر فلک ها را نباشد از تو بُد,هرگاه همۀ حواس ( آنان که در مرتبۀ محسوسات مانده اند ) مطیع و فرمانبردارِ حسِ حقیقت یابِ تو شدند . حتّی آسمان ها و افلاک نیز به اطاعت تو درمی آیند .
چون که دعویی رود در مِلکِ پوست / مغز ، آنِ کی بُوَد ؟ قشر آنِ اوست,برای مثال ، هرگاه بر سرِ مالکیت پوستی دعوایی باشد ، مغز به چه کسی می رسد ؟ مسلماََ به کسی که پوست به او رسیده است .
چون تنازع در فِتَد در تنگِ کاه / دانه آنِ کیست آن را کُن نگاه,اگر ستیزه ای بر سَرِ بدست آوردن برگِ کاهی درگیرد . تو به آن نگاه کن که دانه به چه کسی می رسد . [ «برگ کاه» کنایه از مظاهر عالَمِ محسوس و «دانه» ، کنایه از جوهر و اصلِ حقیقت است . بنابراین کسی که واجدِ حقیقت باشد ، واجدِ مظاهر حقیقت نیز شده است ( شرح کفافی ، ج 2 ، ص 564 ) ]
پس فلک ، قشرست و ، نورِ روح ، مغز / این پدیدست ، آن خَفی ، زین رُو مَلَغز,پس فلک به منزلۀ پوست و نورِ روح به منزلۀ مغز است . فلک ، آشکار است . ولی نورِ روح ناپیدا ، هوشیار باش که به این علّت دچارِ لغزش نشوی .
جسم ، ظاهر ، روح ، مخفی آمده ست / جسم ، همچون آستین ، جان همچو دست,جسم ، پیدا و نمایان است ولی روح ، مخفی و پنهان . جسم در مَثَل مانند آستینِ لباس است و روح ، مانند دست . [ منظور از «روح» در اینجا روحِ حیوانی است ( شرح اسرار ، ص 173 ) نه روحِ مجرد و مُفارق از مادّه . چنانکه ابیات بعد گواهِ این مطلب است . شرح روح حیوانی در بیت 188 دفتر دوم ]
باز عقل از روح ، مخفی تر بُوَد / حِس سویِ روح ، زوتر رَه بَرَ,ولی عقل ، از روحِ حیوانی مخفی تر است . از اینرو حِسِ آدمی به روح حیوانی نزدیکتر است . [ عقل = شرح بیت 1109 دفتر اوّل ]
جُنبشی بینی ، بدانی زنده است / این ندانی که ز حق آکنده است,هر گاه تو حرکتی در یک موجود مشاهده می کنی ، درمی یابی که او موجودی زنده است ولی صرفاََ به دلیلِ این حرکت نمی توانی آن موجود را صاحبِ عقل بدانی . [ ادامه معنا در بیت بعد ]
تا که جُنبش هایِ موزون سَر کُند / جُنبشِ مِس را به دانش زَر کُند,مگر اینکه حرکات موزون و سازواری از آن موجود سر زند . و آن حرکتِ ناموزون را که همچون مِس بی ارزش است بوسیلۀ دانش و معرفت به حرکات موزون که مانند طلا ارزش دارد تبدیل می شود .
ز آن مناسب آمدن افعالِ دست / فهم آید مر تو را که عقل هست,مثلاََ وقتی که می بینی دست در انجامِ کارها ، حرکاتی موزون و سازوار دارد . درمی یابی که در آن موجودِ زنده ، عقلی وجود دارد .
روحِ وحی از عقل ، پنهان تر بُوَد / ز آنکه او غیب است ، او ز آن سَر بُوَد,روحِ وحی از عقل نیز مخفی تر است یعنی روحی که محلِ نزولِ وحی می شود لطیف تر و مجردتر از عقل است . زیرا این روح ، امری غیبی و از جهانِ ماورای طبیعت است . [ رجوع شود به شرح بیت 2982 دفتر دوم ]
عقلِ احمد از کسی پنهان نشد / روحِ وَحیش مُدرَکِ هر جان نشد,عقلِ حضرت احمد (ص) از کسی پنهان نبود ولی روحِ او را هیچ روحِ دیگری نتوانست ادراک کند .
روحِ وَحیی را مناسب هاست نیز / در نیاید عقل ، کآن آمد عزیز,همینطور روحی که قابلیّتِ دریافت وحی را دارد . حرکاتِ مناسب و موزونی دارد که عقل نمی تواند آن را درک کند از بس که ادراک ناشدنی است . [ روح ، لطیفه ای است ربّانی که با عقلِ جزیی درک نمی شود ]
گه جنون بیند ، گهی حَیران شود / ز آنکه موقوف است ، تا او آن شود,گاهی عقل در آن روح آثارِ دیوانگی می بیند و گاهی از تماشای آن سرگشته ، حیران می گردد . زیرا اگر عقل بخواهد حقیقتِ آن را درک کتد . چاره ای ندارن مگر آنکه خود به مقامِ روح نائل شود . [ در غیر اینصورت صاحبانِ عقولِ جزئیه ، انبیاء و اولیاء را تمسخر می کنند و دیوانه و مجنونشان می خوانند . چنانکه در آیاتِ شریفه قرآنی بدین امر اشاره شده است از آن جمله : آیه 6 سورۀ حِجر و آیه 27 سورۀ شعرا و آیه 36 سورۀ صافات و آیه 53 سورۀ ذاریات و آیه 29 سورۀ طور و آیه 51 سورۀ قلم و آیه 22 سورۀ تکویر . اکبرآبادی می گوید : دریافت سرِ افعال ، تنها با کشف و ذوق ممکن است ( شرح ولی محمداکبرآبادی ، دفتر دوم ، ص 227 ) ]
چون مناسب هایِ افعالِ خَضِر / عقلِ موسی بود در دیدش کدِر,چنانکه مثلاََ کارهای حکیمانه خضر در نظر موسی نامناسب می آمد و عقلِ موسی نمی توانست اسرارِ کارهای او را درک کند . [ توضیح خضر و اولیای مستور در شرح بیت 2231 دفتر دوم آمده است ]
نامناسب می نمود افعالِ او / پیشِ موسی چون نبودش حالِ او,کارهای خضر در نظر موسی ، نامعقول می آمد . زیرا موسی ، حال خضر را نداشت .
عقلِ موسی چون شود در غیب بند / عقلِ موشی خود کی است ای ارجمند ؟,ای بزرگوار ، در جایی که عقلِ موسی در فهمِ امور غیبی درمانده شود . عقلِ موش دیگر چیست که بتواند این امور را ادراک کند ؟ [ عقول جزئیه آدمیان به عقلِ موش تشبیه شده ادست از شدّتِ خُردی و حقارت ]
علمِ تقلیدی بُوَد بهرِ فروخت / چون بیابد مشتری ، خوش برفروخت,علوم تقلیدی ( علومی که فقط با حفظِ الفاظ حاصل می شود ) تنها برای داد و ستدهای دنیوی بکار می آید . همینکه مشتری و مستمعی برای آن پیدا می شود . صاحبِ این علوم بسیار شادمان و سرمست می شود .
مشتریِ عِلمِ تحقیقی ، حق است / دایماََ بازارِ او با رونق است,امّا مشتری و خریدار علوم تحقیقی ( که مبتنی بر کشف و شهود است و موجبِ تصفیه دل و تعالی روحی می شود ) حضرت حق تعالی است نه عوام النّاس . و همیشه بازارِ آن علم ، پُر رونق است . [ مولانا به کرّات در مثنوی در باره علمِ تقلیدی و تحقیقی سخن گفته است . از آن جمله در شرح بیت 2717 دفتر اوّل و شرح بیت 3451 دفتر اوّل . بارزترین نمونه تمثیلی این دو علم و مقایسه آنها در حکایت نحوی و کشتیبان ابیات 2835 تا 2846 و حکایت نقاشان رومی و چینی ابیات 3467 تا 3485 دفتر اوّل آمده است ]
لب ببسته مست در بَیع و شِری / مُشتری بی حد ، که اَللهُ اشتَری,صاحب علم تحقیقی ، لب از سخن فرو می بندد و مستانه به خرید و فروش و داد و ستد معنوی سرگرم می شود . خریدار این علم ، حضرت حق است که او را نهایتی نیست . [ مصراع دوم مقتبس است از آیه 111 سورۀ توبه « همانا خداوند ، جان و مال مؤمنان را در قبالِ دادن بهشت به آنان خریده است … » ]
درسِ آدم را ، فرشته مُشتری / مَحرَمِ درسش ، نه دیوست و ، پَری,فرشتگان ، خریدار تعالیمی هستند که حضرت آدم (ع) از حق تعالی آموخت . در حالی که شیاطین و پَریان ، قابلیت فرا گرفتن این تعالیم را نداشتند .
آدم اَنبِئهُم بِاَسما درس گو / شرح کُن اسرار حق را مُو به مو,آدما ، نام هایی که به تو آموختیم به آنان خبر ده و تعالیمی که به تو آموختیم برای آنان بازگو کُن و اسرارِ حق را بطورِ دقیق بیان کن . [ اشاره است به آیه 31 تا 33 سورۀ بقره « و بیاموخت به آدم ، همۀ نام ها را جملگی . و سپس آن نام ها را بر فرشتگان عرضه کرد و فرمود : این نام ها را به من گویید . اگر هستید راستگویان » مسلماََ منظور از این نام ها ، الفاظ و کلمات نیست بلکه حقایق و معانی و اسرار الهی مطمح نظر است . ]
آنچنان کس را که کوته بین بُوَد / در تلوُّن غرق و ، بی تَمکین بُوَد,کسی که کوتاه بین است و همواره رنگ عوض می کند و ثبات روحی ندارد . [ تلوّن و تَمکین = در اینجا تلوین و تمکین به معنی لفظی آن بکار رفته نه اصطلاح صوفیان . شرح اصطلاحی آن در بیت 1980 دفتر اوّل ] ( ادامه معنا در بیت بعد )
موش گفتم ز آنکه در خاک است جاش / خاک باشد موش را جایِ معاش,چنین شخصی را من موش می نامم زیرا که موش در خاک مسکن می گریند و در آن زندگی می کند . [ اشخاص موش صفت و کوتاه نظر فقط در جسم و جسمانیّات و لذّاتِ مادّی فرو رفته اند ( شرح مثنوی ولی محمداکبرآبادی ، دفتر دوم ، ص 227 ) در اینجا «خاک» کنایه از مادیّات و شهواتِ دنیوی است ]
راه ها داند ، ولی در زیرِ خاک / هر طرف او خاک را کرده ست چاک,درست است که موش نیز راههایی بلد است . ولی این راهها همه در زیرِ خاک است . موش در زیرِ خاک ، هر طرف را سوراخ می کند و برای خود راههایی می سازد . [ «موش» کنایه از عالمان علومِ تقلیدی است که در کسبِ این علوم تلاش می کنند و به دریافت هایی می رسند ولی این دریافت ها هیچکدام به روشن ضمیری و آگاهی باطنی نمی رسد . ابیات 2429 تا 2435 دفتر دوم این بیت را تفسیر می کند . ]
نَفسِ موشی نیست اِلّا لقمه رَند / قدرِ حاجت ، موش را عقلی دهند,روحی که همانند موش ، حقیر و بی مقدار باشد . به لقمه ای اکتفا می کند . از اینرو به قدرِ حاجتِ آن روحِ حقیر ، عقلی به او داده می شود . ( لقمه رَند = لقمه ربا ، رَند به معنی ربودن و دزدیدن است ) ) [ عالِمانِ علومِ تقلیدی به دریافت هایی می رسند که تنها به دردِ اورِ دنیوی و ازضای نَفس می خورد . و اِلّا ، روح آنان را روشن نمی سازد بلکه مطامعِ دنیوی شان برمی آورد . ]
ز آنکه بی حاجت خداوندِ عزیز / می نبخشد هیچکس را هیچ چیز,زیرا خداوند ارجمند ، به هیچکس چیزی را که نیاز نداشته باشد ارزانی نمی دارد .
گر نبودی حاجتِ عالَم زمین / نآفریدی هیچ رَبّ العالمین,برای مثال ، اگر جهانِ آفرینش به زمین نیازمند نبود . پروردگار جهانیان هرگز آن را نمی آفرید .
وین زمینِ مُضطرب ، محتاجِ کوه / گر نبودی ، نآفریدی پُر شکوه,اگر این زمین لرزان و پُر اضطراب به کوه نیاز نداشت . خدامند کوه های عضیم را نمی آفرید . [ اشاره است به آیه 15 سوره نحل « و خداوند ، کوه های سترگ در زمین بیافرید تا شما را به اضطراب و لرزه دچار نسازد » و نیز آیه 7 سوره نبأ « و کوه ها را میخ های زمین قرار دادیم »  . وجود کوه ها سبب جلوگیری از اضطرابات هولناک زمین می شود زیرا هر گاه موادِ مذاب و گدازان در دلِ زمین متراکم شود از دهانۀ کوه ها خارج می شود . و همین امر از وقوعِ زلزله ها جلوگیری می کند . در بیت فوق می تواند «زمین» کنایه از مردم باشد و «کوه» کنایه از عارفانِ بالله . زیرا در کلامِ بزرگان ، گاهی کوه در معنی استعاری بکار می رود و منظور از آن اولیاء الله اند که مردم را از اضطراباتِ روحی و پریشانی های روانی نجات می دهند . چنانکه حضرت علی (ع) فرماید « او (عارف کامل) از کان های دین و کوه های زمین است » ( نهج البلاغه مرحوم فیض الاسلام ، خطبۀ 86 و نیز در خطبۀ 1 می فرماید « و کوه های ستبر برافراشت تا زمین را از رفتار بازدارد» ]
وَر نبودی حاجتِ اِفلاک هَم / هفت گردون ناوریدی از عَدَم,و اگر به آسمان های هفتگانه نیازی نبود . هرگز آنها را عدم پدید نمی آورد . [ یا می توان گفت : اگر افلاک به آسمان های هفتگانه نیازی نداشت … ( شرح کفافی ، ج 2 ، ص 327 )
آفتاب و ماه و این اِستارگان / جز به حاجت کی پدید آید عیان ؟,اگر نیازی در کار نبود ، خورشید و ماه و ستارگان کی پدید می آمد ؟ یعنی پدید نمی آمد . ولی چون آدمیان دانها نیازمندند خداوند افلاک را آفرید و مسخّرِ انسان کرد .
پس کمندِ هست ها حاجت بُوَد / قدرِ حاجت ، مَرد را آلت بُوَد,پس نتیجه می گیریم که نیاز به منزلۀ کمندی است که موجودات را به عرصۀ وجود می کشد بطوری که انسان به تناسب نیازهایش ابزار و امکاناتی در اختیار دارد .
پس بیفزا حاجت ، ای محتاج زود / تا بجوشد در کرَم ، دریایِ جُود,پس ای نیازمند بر نیازِ خود اضافه کُن تا دریای بخشش خداوندی به جوش آید .
ای گدایان بر رَه و ، هر مبتلا / حاجتِ خود می نماید خلق را,چنانکه برای مثال ، گداهایِ سرِ راهی و همۀ بیچارگان ، نیاز خود را برای رهگذران آشکار می سازند .
کوری و شلّی و ، بیماری و درد / تا از این حاجت بجنبد رحمِ مرد,این گدایان و بیچارگان ، کوری و لنگی و بیماری و دردِ خود را به مردم نشان می دهند تا از این راه مرده را تحتِ تأثیر قرار دهند و دلشان را به رحم آورند .
هیچ گوید : نان دهید ای مردمان / که مرا مال است و انبارست و خوان ؟,آیا تا به حال دیده اید که یکی از گدایان به رهگذران بگوید : ای مردم ، به منِ عاجزی که صاحبِ ثروت ها و گنجینه ها و انبارِ موادِ غذایی هستم کمک کنید ؟
چشم ننهاده ست حق در کورموش / ز آنکه جاجت نیست چَشمش بهرِ نوش,مثلاََ خداوند به موشِ کور ، چشم عطا نکرده زیرا این جانور برای یافتن قوت و غذای خویش نیازی به چشم ندارد .
می تواند زیست بی چشم و بَصَر / فارغ است از چشم او در خاکِ تر,موشِ کور می تواند بدون چشم و بینایی زندگی کند . برای همین است که این جانور در زیرِ خاکِ نمناک به چشم نیازی ندارد .
جُز به دزدی از برون نآید ز خاک / تا کُند خالق از آن دزدیش پاک,موشِ کور فقط وقتی از دلِ خاک بیرون می آید که چیزی از روی زمین بدزدد . تا وقتی که خدا او را از دزدی نجات دهد روش او همین است . [ «موش کور» کنایه از صاحبان علومِ تقلیدی و کسبی ، علم حقیقی نزدِ صاحب دلان است . و دارندگان علومِ تقلیدی با زحمت و مرارت ، می توانند سایه ای از علومِ حقیقی را به دست آرند آن هم از طریقِ الفاظ . اگر عنایتِ الهی شاملِ آنان شود . می توانند به راهِ صاحب دلان بازآیند . ]
بعد از آن پَر یابد و ، مُرغی شود / می پَرَد تسبیحِ باری می کُند,از آن به بعد بال هایی پیدا می کند و به پرنده ای مبدّل می شود و به پرواز درمی آید و نیایش راستینِ حق را می گوید .
هر زمان در گُلشنِ شُکرِ خدا / او برآرد همچو بلبل صَد نوا,و چنین کسی در بوستان سپاسِ الهی همانند بلبلانِ نغمه سرا ، در هر آن صد گونه نوا سر می دهد .
کآی رهاننده ، مرا از وصفِ زشت / ای کُننده دوزخی را تو بهشت,او می گوید : ای خدایی که مرا از خویِ زشت رهانیدی . ای خدایی که دوزخ را به بهشت ، دگر ساختی . [ ای که دوزخیان را بهشتی می کنی ]
در یکی پیهی نَهی تو روشنی / استخوانی را دَهی سَمع ای غَنی,ای خدا تو در قطعه کوچکی از چربی (چشم) بینایی قرار می دهی و تو ای بی نیاز ، به یک استخوان قدرتِ شنوایی می بخشی . [ مضمونِ مصراع اوّل در بیت 1180 دفتر دوّم و بیت 2451 دفتر دوّم آمده است ]
چه تعلّق آن معانی را به جسم ؟ / چه تعلّق فهمِ اشیا را به اسم ؟,آن معانی چه رابطه ای با جسم دارد ؟ و دریافتن حقایق اشیاء چه رابطه ای با اسم دارد ؟ [ اکبرآبادی می گوید : پیهِ چشم و استخوان گوش ، جز اسمی نیست و مناسبتی با علمِ اشیاء ندارد . معانی عبارت است از نورِ چشم و قوۀ شنوایی گوش ( شرح مثنوی ولی محمد اکبرآبادی ، دفتر دوم ، ص 227 ) یعنی میانِ عضوهای حسی و قوای مدرکه معانی سنخیتی نیست امّا حق تعالی میان آن دو را پیوند داده است . ]
لفظ ، چون وَکرست و ، معنی طایرست / جسم ، جُوی و ، روح ، آبِ سایرست,کلمۀ مانند آشیانۀ پرنده و معنی ، به منزلۀ پرنده است . کالبد همچو جُویِ آب و روح به منزلۀ آبِ روان است . ( وَکر = آشیانۀ پرنده ) [ نیکلسون گوید : اینها تشبیهاتی است بیانگر وابستگی و نسبت ظاهر با باطن . الفاظ صرفاََ آشیانۀ مفاهیم و معانی خاصی هستند که درون آنها جای دارند . جسم ها صرفاََ مجراهایی هستند برای آب ، یعنی برای روح سازی در آنها ( شرح مثنوی معنوی مولوی ، دفتر دوم ، ص 907 ) ]
او روان است و ، تو گویی واقف است / او دوان است و ، تو گویی عاکف است,روح ، همواره در حرکت است در حالی که تو گمان می کنی که ایستاده و راکد است . روح در پویایی است و تو خیال می کنی که ساکن است . [ عاکف = مقیم ، معتکف ]
گر نبینی سَیرِ آب از خاک ها / چیست بر وَی نو به نو خاشاک ها ؟,اگر جریان آب زلال را در بستر زمین نمی بینی ، پس این خَس و خاشاک که هر لحظه روی آب ظاهر می شوند چیست ؟ [ «آب زلال» در این بیت کنایه از روح و «خاک» کنایه از جسم و «خاشاک» کنایه از افکار و آثاری که از آدمی سر می زند . ]
هست خاشاکِ تو صورت های فکر / نو به نو در می رسد اَشکالِ بِکر,خاشاکِ تو همانا صورت هایِ فکرِ توست . که دمادم و آن به آن در صورت های جدیدی پدیدار می گردد .
رویِ آب جویِ فکر اندر رَوِش / نیست بی خاشاک محبوب و وَحِش,جویبارِ اندیشۀ تو تا وقتی که در جریان و پویایی است . سطحِ آن از خاشاکِ خوب و نفرت انگیز خالی نیست . وَحِش = وحشت زا ، نفرت انگیز ) [ صورت های مختلفِ فکری ، نشان دهندۀ جهانِ معنوی و نامحسوس است و همین جهانِ نامحسوس است که به صورتِ زشت و زیبا در صفحۀ فکر منعکس می شود و این ، مطابق است با روحِ هر کسی ، روح های نیکان ، اندیشه های نیک پدید می آورند و روح های تباهکاران ، موجدِ اندیشه های بَد می شوند . ( شرح کفافی ، ج 2 ، ص 566 ) ]
قِشرها بر رویِ این آبِ روان / از ثِمارِ آبِ غیبی شد دوان,پوست ها ( افکارِ نیک و بَد ) روی این آبِ روان ( روح ها ) قرار دارند یعنی منشأ افکار و تصوراتِ ذهنی ، روح است . این پوست ها از میوه های باغ عالَمِ غیب روی آب در حرکت و شتاب است ( شرح مثنوی ولی محمد اکبرآبادی ، دفتر دوم ، ص 228 )
قِشرها را مغز اندر باغ ، جُو / ز آنکه آب از باغ می آید به جُو,مغزِ این پوست ها ( افکار و تصورات ذهنی ) را در باغ ( عالَم غیب ) جستجو کن زیرا که آب ( روح آدمی ) از آن باغ به کالبد وارد می شود .
گر نبینی رفتنِ آبِ حیات / بنگر اندر جُوی این سَیرِ نبات,اگر جریان آب حیات را نمی بینی به جوی نگاه کن که گیاهان و خَس و خاشاک ، روی آب در جریان اند . [ «آب حیات» در اینجا کنایه از روحِ مجرد و مُفارق از ماده و مدّت است ( شرح مثنوی ولی محمد اکبرآبادی ، دفتر دوم ، ص 228 ) بنابراین حرکتِ خَس و خاشاک بر روی آب ، نشان دهندۀ حرکتۀ آب است . ]
آب چون انبُه تر آید در گذر / زُو کُند قِشرِ صُوَر زوتر گذر,هر گاه جریان آب ، سریعتر و پُر خروش تر باشد ، پوستِ صورت ها نیز روی آن ، سریعتر حرکت می کند . [ وقتی که روح ، به مکاشفاتِ بیشتری نائل شود . خَس و خاشاکِ صورت های خارجی و وهمی و خیالی و نظری از جلو دیدۀ انسانِ سالک رفع می شود و حقیقت را بیواسطه دریابد ( شرح مثنوی ولی محمد اکبرآبادی ، دفتر دوم ، ص 228 ) . صُوَرِ خارجی و خیالات و اوهام همچون حجابی مانع از روشن بینی شخص می شوند . انسان های ضعیف الروح ، بیشتر در چنبره و تصرفاتِ خیالی هستند . ]
چون بغایت تیز شد این جُو روان / غم نپاید در ضمیرِ عارفان,هر گاه جریانِ پویایی این جویبار ( روح ) بیشتر و بیشتر شود . اندوهی در دلِ عارفان باقی نمی ماند .
چون بغایت مُمتلی بود و شتاب / پس نگنجد اندر او اِلّا که آب,و چون جویبار ( روح ) به اوجِ شدّت و سرعتِ خود رسید . در آن چیزی جز آب نمی گنجد . [ همۀ صورت های ذهنی و وهم ها و پندارها و خیالات محو می شود . از بیت 3292 بحث بر سرِ اصالتِ روح است . به این معنی که همۀ افکار و احوال و اطوار آدمی از روح در وجود می آید ولی دیده های کور ، حقیقتِ روح را مشاهده نمی کنند و تنها به آثارِ آن بسنده می کنند . حرکتِ روح به سوی مبدأ اعلی هر قدر سریعتر باشد ، پرده های پندار و اوهام را سریعتر واپس می زند و حقیقت را مکشوف و عریان شهود می کنند . ضمناََ از ابیات مذکور ، ضمیر خودآگاه و ناخودآگاه نیز مستفاد می شود . ] شرح و تفسیر بخش قبل                   شرح و تفسیر بخش بعد
آن یکی یک شیخ را تهمت نهاد / کو بَد است و ، نیست بر راهِ رَشاد,شخصی ، شیخی را متهم کرد که او فردی بَد است و بر راهِ راست نمی رود .
شاربِ خَمر است و ، سالوس و خبیث / مر مریدان را کجا باشد مُغیث ؟,گفت : آن شیخ ، شرابخوار و فریبکار و پلید است . با این وجود چگونه می تواند به فریاد مریدان برسد ؟ [ مُغیث = فریاد رس ]
آن یکی گفتش ادب را هوش دار / خُرد نبوَد این چنین ظن بر کِبار,یکی از مریدان شیخ به او گفت : ادب را مراعات کن ، زیرا بَد گمانی نسبت به بزرگان کار کمی نیست . [ مولانا در شرح ابیات 78 تا 92 دفتر اوّل در اهمیت ادب سخنان والایی ایراد کرده است ]
دُور از او و ، دُور از آن اوصافِ او / که ز سیلی تیره گردد صافِ او,از مقام معنوی آن شیخ و صفاتِ پسندیدۀ او بسی دور است که روحِ پاکِ او با لغزشی تیره و تار شود .
این چنین بهتان ، مَنه بر اهلِ حق / این خیالِ توست ، بر گَردان ورق,بر حق طلبان ، چنین اتهامِ بزرگی وارد مکن . زیرا اینها که گفتی همه خیالاتِ یاوه توست . اینک رأی و نظر خود را نسبت به او تغییر دِه . [ وَرَق برگشتن = کار دگرگون شدن ( امثال و حکم ، ج 4 ، ص 1886 ) ، تغییر یافتن اوضاع ، تبدیل یافتن امور ( معین ، ج 4 ، ص 5007 ) ]
این نباشد ، ور بُوَد ای مرغِ خاک / بَحرِ قُلزُم را ز مُرداری چه باک ؟,ای مرغِ خاکی ، چنین نیست که تو خیال می کنی . تازه اگر هم آنچه گفتی درست باشد . دریای ژرف از مُردار چه باکی دارد ؟ [ مرغ خاکی = کنایه از اسیران عالمِ مادّه و محسوسات است که به شهوات و هواهای نفسانی مقیّد شده باشند . بر خلاف مرغِ آبی که کنایه از مردان حق و غواصانِ دریای بیکران حقیقت هستند / بحرِ قُلزُم = دریای سرخ ، اعراب در قدیم به دریای سرخ ، قُلزُم می گفتند . به مناسبت شهر قُلیزمه در نزدیکی سوئز ( اَعلام (المنجد) ، ص 555 ) در اینجا مطلق دریای ژرف و پهناور است . بنابراین از نظر فقهی ، وجود مردار جانوران در دریا ، آب دریا را نجس نمی سازد . در اینجا اهلِ حق و مردان سالک طریق نور و حقیقت به آب پهناور و ژرف دریا تشبیه شده اند که پلیدی ها نمی تواند روح آنان را بیالاید . ]
نیست دُونَ القُلَّتَین و ، حوضِ خُرد / کی تواند قطره ایش از کار برد ؟,روح شیخ ( انسان کامل ) دریای بیکران است نه آبی کمتر از دو سبو (آبِ کُر) و حوضی کوچک که به محضِ تماس با قطره ای ناپاک ، نجس و پلید شود . [ مولانا در این بیت به یک مسئله فقهی مبتنی بر مذهب شافعی اشاره کرده است و آن مسئله ای است که در میان شیعه امامیه معروف به آب کُر است . ولی در مذهب شافعی آبِ کثیر به اندازۀ قُلَّتین ( = دو قُلّه ، و قُلّه نوعی خمرۀ دسته دار بوده که در قدیم برای ذخیرۀ آب بکار می رفته ) است . یعنی وقتی آبِ طاهر به این آب می رسیده اصطلاحاََ آبِ کثیر نامیده می شده است . چنین آبی هم طاهر است و هم مطهّر ، ولی بر عکسِ آن ، آب قلیل است که مقدار آن کمتر از این مقیاس است و به محضِ تماس با قطره ای پلیدی و یا خون نجس می شود ( مولوی نامه ، ج 1 ، ص 63 و 64 ) . ] منظور از طرح این مسئله فقهی اینست که روح انسان کامل ، مانند آب قلیل محدود و نارسا نیست که به محضِ تماس با اندکی پلیدی ، ناپاک و آلوده شود بلکه روح او ، همچون آب کثیر و بلکه دریای پهناوری است که صدها مُردار نیز آن را ناپاک نمی سازد . رجوع کنید شرح ابیات 1603 تا 1614 دفتر اوّل  . ضمناََ اشاره دارد به حدیث « هر گاه آب به اندازۀ دو سبو ( کُر ) رسد ، نجس نشود ( احادیث مثنوی ، ص 68 ) . شافعی = شافعی را «ناصرالحدیث» و «مجدّدالقرن الثالث» می نامند . وی در سال 150 هجری در شهر غزّه متولد شد و ولادت او با روز وفات ابوحنیفه مصادف بود . فقه شافعی ، میان فقه اهلِ رأی و فقه اهلِ نقل و حدیث ارتباط برقرار کرده است ( چهار امام اهل سنت و جماعت ، ص 82 تا 88 ) مذهب شافعی در مسائلِ فقهی نزدیکترین مذاهبِ اهلِ سنت به شیعۀ امامیه است .
آتش ، ابراهیم را نبوَد زیان / هر که نَمردی است گو : می ترس از آن,مثلاََ آتش به حضرت ابراهیم (ع) هیج گزندی نمی رساند بلکه به نمرود و نمرودیان بگ : از آن آتش بر حذر باشند .
نَفس نَمرودست و ، عقل و جان ، خلیل / روح در عین است و ، نَفس اندر دلیل,نَفسِ امّاره به منزلۀ نمرود است و عقل و روح به منزلۀ حضرت ابراهیم (ع) ، روح به عین حقیقت رسیده در حالی که نَفس خواهان دلیل و اختجاجاتِ لفظی است .
این دلیلِ راه ، رَهرو را بُوَد / کو به هر دَم در بیابان گُم شود,وجود بلدِ راه و راهنما برای مسافر در بیابان ، امری بسیار ضروری است . زیرا که مسافر هر لحظه امکان دارد که راه را گُم کُند . [ همینطور در طریقِ سلوک نیز به راهنما و مرشد نیاز است . رجوع شود به شرح ابیات 2447 تا 2471 دفتر اوّل ]
واصلان را نیست جُز چشم و چراغ / از دلیل و راهشان باشد فراغ,آنان که به مقصد رسیده اند ، جز چشم و چراغ به چیز دیگری نیاز ندارند زیرا راهنمای آنان ، بصیرت باطنی و چشمِ دل آنان است . یعنی به مرحلۀ شهود حقیقت رسیده اند از اینرو دیگر نیازی به راهنما و سلوک ندارند .
گر دلیلی گفت آن مردِ وصال / گفت بهرِ فهمِ اصحابِ جدال,فرضاََ اگر کسی که به شهود حقیقت نایل شده ، باز از دلیل و احتجاج حرف می زند . بدان که این استدلال ها و اقامه دلیل های او برای تفهیم مطلب به اهلِ جدال و استدلال است . [ و اِلّا او از این مرحله گذشته است . ولی چون سر و کارش با اطفال افتاده لاجَرم در سطح شعور و فهم آنان حرف می زند . ]
بهرِ طفلِ نو ، پدر تی تی کُند / گر چه عقلش هندسۀ گیتی کُند,برای مثال ، وقتی پدر (یا مادر) با نوزاد خود حرف می زند . الفاظی مهمل و بی معنی بر زبان می راند . گرچه ممکن است او از نظرِ علمی در مرتبه ای باشد که بتواند همۀ جهان را تحتِ محاسبۀ علمی و هندسی خود قرار دهد . [ تی تی = شرح بیت 1625 دفتر اوّل ]
کم نگردد فضلِ استاد از عُلُو / گر الف چیزی ندارد گوید او,مثال دیگر ، اگر یک استاد به شاگردی مبتدی دروسی مقدماتی بیاموزد . مثلاََ الف را به او درس دهد و بگوید : « الف از نظر علم صرف ، حرفی ساکن است و قبول هیچگونه حرکتی نمی کند » این مسئله هرگز از مقامِ علمی او نمی کاهد . [ همینطور وقتی مردان واصل به کوی حقیقت با اصحابِ جدال و اطفالِ مقال ، سخنی به طریق استدلال و احتجاج می گویند تنها برای تفهیم مطلب به آنان است و اِلّا خود از این مرحله گذشته اند . ]
از پَیِ تعلیمِ آن بسته دَهَن / از زبان خود برون باید شدن,پس برای آموختن به آن کودکِ زبان بسته باید زبانِ خود را ترک کرد .
در زبانِ او باید آمدن / تا بیاموزد ز تو او علم و فن,باید با زبانِ نوزاد حرف بزنی تا او علم و هنر را از تو یاد بگیرد .
پس همه خلقان چو طفلانِ وی اند / لازم است این پیر را در وقتِ پند,بنابراین نتیجه می گیریم که همۀ مردمان ، به منزلۀ اطفالِ انسانِ کامل و مرشد واصل اند . او نیز باید به هنگام ارشاد به این نکته توجّه کند که همۀ آنها اطفالِ او بشمار می روند .
کُفر را حدّست و اندازه بدان / شیخ و نورِ شیخ را نَبوَد کِران,کُفر دارای حد و نهایتی است ولی شیخ ( انسان کامل ) و نورِ او حد و نهایتی ندارد . بلکه کرانۀ آن نامحدود است . [ شیخ = شرح بیت 1789 دفتر سوم ]
پیشِ بیحد ، هر چه محدودست ، لاست / کُلُّ شی ءِِ غَیرَ وَجهِ الله ، فناست,موجود محدود در مقابل نامحدود ، عدم و هیچ است . همه چیز به فنا می رود مگر ذاتِ خدا . [ مصراع دوم مقتبس است از آیه 88 سورۀ قصص « همه چیز به نیستی رود جز ذاتِ او » . لا = شرح بیت 1759 دفتر اوّل / وَجهِ الله = شرح بیت 1397 دفتر اوّل ]
کفر و ایمان نیست آنجایی که اوست / ز آنکه او مغزست ، وین دو رنگ و پوست,در جایی که او باشد ، کفر و ایمان راهی ندارد . زیرا او به منزلۀ مغز است و کفر و ایمان به مثابۀ رنگ و پوست . [ برخی از شارحان ، مرجع ضمیر«او» را همان شیخ دانسته اند و می گویند : چون شیخ ( انسان کامل ) در ذات الله فانی شده ، دیگر کفر و ایمان که از صفاتِ بشری است از او ساقط می شود ( شرح کفافی ، ج 2 ، ص 331 ) . برخی نیز مرجع ضمیر «او» را الله دانسته اند . چنانکه بیت قبل نیز این گمان را تقویت می کند . با این ملاحظه می توان گفت که در مرتبۀ ذاتِ الهی ، خبری از کفر و ایمان نیست زیرا این دو وصف به انسان ها راجع می شود . آنجا که تویی چو من نباشد / کس محرم این سخن نباشد ( شرح اسرار ، ص 174 )
این فناها پردۀ آن وجه گشت / چون چراغِ خُفیه اندر زیرِ طشت,این امور فانی ، حجابِ ذاتِ حق است . درست مانند چراغی که زیرِ طشت پنهان شده باشد . [ این بیت از ابیات مشکل مثنوی است ، زیرا طبق مفادِ آن ، هم کُفر ، حجابِ ذاتِ الهی است و هم ایمان . برخی از شارحین در معنی این بیت چنین  گفته اند : اشیاء و موجودات فانی و دلبستگی به آنان راه را به سوی بارگاه الهی می بندد . با توجه به این معنی ، معمایی در این بیت وجود ندارد . ولی با اندکی تفطّن معلوم می شود که «این فناها» اشاره به کفر و ایمان دارد و لذا معمّایِ بیت همچنان پا برجاست . کلید حل این معمّا در شرح ابیات 1763 تا 1770 دفتر اوّل  آمده است . با توجه به شرح ابیات فوق ، مشکلِ این بیت چنین حل می شود . « کُفر ، مظهر حجابِ ظلمانی و ایمانِ خشکِ استدلالی ، مظهرِ حجاب نورانی است ( حجاب ظلمانی و نورانی = شرح بیت 1599 دفتر اوّل ) کسی که به کُفر دچار آمده مسلماََ از حق پوشیده و محتجب است . نیز کسی که در مرتبۀ ایمانِ استدلالی و علم الیقین توقف کرده ، او نیز دچار حجاب است . تنها کسی از این حجاب ها رهیده که به شهودِ حقیقت و معرفت یقینی نایل شده است . چنانکه حضرت ابراهیم (ع) از حق تعالی اطمینان قلبی طلب کرد ( آیه 260 سورۀ بقره ) در حالی که پیش از این نیز به حق تعالی و معاد ایمان داشت . بنابراین همانطور که کُفر دارای مراتب است ، ایمان نیز مراتبی دارد که مرتبۀ مادون آن ، نسبت به مرتبۀ مافوق آن ، حجاب محسوب می شود . در تعبیرات صوفیه ، آن ایمانی که با واسطۀ ممکنات و تمهیدِ مقدّمات حاصل می شود . وافی به مقصود نیست هر چند که برای مرحله ای از سلوک واقعاََ مفید و لازم است . چنانکه ابیات 2136 تا 2138 دفتر اوّل مؤیدِ آن است . این بدان ماند که در صحرایی بی حایل و دیوار که خورشید با شدّتِ تمام نورافشانی می کند شخصی نادان به کمک نور شمع به جُستن و یافتن خورشید برآید . چنانکه شبستری گوید : زهی نادان که او خورشید تابان / به نور شمع جوید در بیابان ( گلشن راز ، ص 71 )
پس سَرِ این تن ، حجابِ آن سَرست / پیشِ آن سَر ، این سَرِ تن کافرست,بنابراین ، سَرِ این بدن ، حجابِ سرِ آن بدن است . یعنی زندگانی جسمانی ، حجابِ حیاتِ روحانی است . پس سرِ جسمانی در برابرِ سرِ روحانی کافر است .
کیست کافر ؟ غافل از ایمانِ شیخ / چیست مُرده ؟ بی خبر از جانِ شیخ,کافر کیست ؟ آن کسی که از ایمان شیخ ( انسان کامل ) بی خبر است . مُرده چیست ؟ آن کسی که از روح شیخ آگاهی ندارد .
جان نباشد جز خبر در آزمون / هر که را افزون خبر ، جانش فزون,جان و روان ، جیزی نیست جز آگاهی هایی که از طریق تجربه های روحی و معنوی حاصل شده . پس هر کس دارای آگاهی بیشتر باشد ، جان او نیز بیشتر و نیرومندتر است .
جانِ ما از جانِ حیوان بیشتر / از چه ؟ ز آن رُو که فزون دارد خَبَر,روح ما کاملتر و نیرومندتر از روح حیوانات است ، چرا ؟ برای اینکه روحِ ما آگاهی و معرفت بیشتری از روح حیوانی دارد . [ پس ملاک کمال ، دانایی است . « ای برادر تو همان اندیشه ای » ]
پس فزون از جانِ ما ، جانِ مَلَک / کو مُنَزّه شد ز حِسِ مشترک,پس روحِ فرشته نیز از روحِ ما انسان های غریزی کاملتر و نیرومندتر است . زیرا فرشته از حسِ مشترک میان انسان و حیوان پاک و مبرّاست . [ همانگونه که در توضیح بیت 67 دفتر دوم گفتیم ، حسِ مشترک در اصطلاح مثنوی با آنچه که نزدِ حُکمای پیشین و عالمانِ علم النَفسِ قدیم متداول بوده فرق دارد و متأسفانه بسیاری از شارحان مثنوی به اینجا که رسیده اند دچار لغزش شده اند و گمان کرده اند که حسِ مشترک در مثنوی همان چیزی است که در میان قدما به نام قوۀ بنطاسیا شهرت داشته است . ]
وَز مَلَک جانِ خداوندانِ دل / باشد افزون ، تو تحیّر را بِهِل,روحِ صاحبدلان ( انسان های ارزشی ) از فرشته نیز کاملتر و نیرومندتر است . شگفتی و تَحیّر را در این مورد فرو گذار و ترک کن . [ خداوندانِ دل = انسان کامل ( جواهرالاسرار ، دفتر دوم ، ص 318 ) / بِهِل = رها کن ]
ز آن سبب آدم بُوَد مسجودِشان / جانِ او افزون ترست از بودِشان,از آنرو که روحِ آدم ( حقیقت انسان کامل ) کاملتر و نیرومندتر از حقیقتِ فرشتگان بود ، مورد سجدۀ آنان قرار گرفت . رجوع شود به شرح بیت 2655 دفتر اوّل .
ورنه بهتر را سجودِ دون تری / امر کردن ، هیچ نَبوَد در خَوری,و اِلّا شایسته نیست که به وجودِ کاملتر و برتر امر شود که به وجودِ پایین تر از خود سجده کند . [ رجوع شود شرح بیت 1234 دفتر اوّل ]
کی پسندد عدل و ، لطفِ کردگار / که گُلی سجده کُند در پیشِ خار ؟,عدالت و لطف خداوند کی ممکن است اقتضا کند که گُلی در برابرِ خاری سجده کند ؟ [ این سجده جنبۀ معنوی دارد و منظور از آن جمع شدن همۀ حقایق و اسرار در انسان کامل است در حالی که فرشتگان چنین جامعیّتی ندارند ( مقتبس از شرح اسرار ، ص 175 ) سجدۀ ملائک به آدم ، جنبۀ صوری و متداول نداشته . بلکه منظور از آن اعتراف به جامعیّت آدم و انسان کامل بوده است . ]
جان چو افزون شد ، گذشت از انتها / شد مُطیعش جانِ جملۀ چیزها,هرگاه روح کاملتر و نیرومندتر شود و از حد درگذرد و به بی نهایت بپیوندد . روحِ همۀ موجودات مطیع او می شوند .
مرغ و ماهیِ و ، پَری و ، آدمی / ز آنکه او پیش است و ، ایشان در کمی,این اطاعت و انقیاد شاملِ همۀ موجودات است . بنابراین مرغ و ماهی و جِن و اِنس ( همۀ موجودات و انواع ) در اطاعتِ روح انسان کامل است . زیرا او کاملتر و متعالی تر از روح آنان است و روح آنها ناقص و نارساست .
ماهیان ، سُوزنگرِ دَلقش شوند / سُوزنان را رشته ها تابع بُوَند,ماهی ها ( همۀ موجودات ) سوزنِ خرقۀ او را می سازند ( جملگی تابعِ امر او هستند ) چنانکه مثلاََ رشتۀ نخ تابع سوزن است . [ همانطور که رشته نخ از حرکاتِ سوزن تبعیّت می کند سایر موجودات نیز تابع امرِ انسان کامل هستند . حضرت مولانا در نُه بیت اخیر ، مراتب موجوداتِ زنده را بیان فرمود : حیوان ، انسان ، فرشته ، انسان کامل که اشرف و افضل بر همۀ آنان است . ] ” ادامه قصه طعنه زدن بیگانه در شیخ ” شرح و تفسیر بخش قبل                   شرح و تفسیر بخش بعد
چون نَفاذِ امرِ شیخ آن میر دید / ز آمدِ ماهی شدش وَجدی پدید,همینکه آن امیر ، نفوذِ فرمان و قدرتِ تصرّف روحی شیخ را دید . از سر برون آوردن ماهیان ، وَجدی در او پدیدار شد . [ نفاذ = نفوذ کردن ]
گفت : اه ماهی ز پیران آگه است / شُه تنی را کو لعینِ درگه است,امیر گفت : حتّی ماهی ها نیز از احوالِ روحی عارفان آگاهی دارند . اُف بر آن کسی که مطرودِ درگاهِ حضرت حق باشد . ( شُه = از اصواتی است که کراهت و نفرت را اظهار می کند ، اُف ) [ ولیِ کامل با تکیه بر ولایت و تصرّفِ خود ، همۀ موجودات مادون را تحتِ نفوذِ خود می گیرد . ]
ماهیان از پیر آگه ، ما بعید / ما شقی زین دولت و ، ایشان سعید,ماهی ها از احوالِ عارفان خبر دارند ولی ما از آنها بیگانه ایم . ما به سبب حِرمان از این معرفت نگون بخت شده ایم در حالی که آنان نیک بخت شده اند .
سجده کرد و ، رفت گریان و خراب / گشت دیوانه ز عشقِ فتحِ باب,آن امیر با مشاهدۀ این کرامت ، سجده ای کرد و با حالی گریان و پریشان رفت و از اینکه دری از اسرارِ ربّانی به رویش باز شده دیوانه شد .
پس تو ای ناشُسته رُو در چیستی ؟ / در نزاع و در حسد با کیستی ؟,ای ناپاکِ بی شرم ، در چه حالی هستی ؟ با چه کسی می ستیزی و نسبت به چه کسی حسد می ورزی ؟ [ ناشسته رو = ناپاک ، نادان ، بی تجربه ] ابیات پیشین همه از زبان مرید شیخ بود ، او ادامه می دهد :
با دُمِ شیری تو بازی می کنی / بر ملائک تُرکتازی می کنی,تو با دُمِ شیر بازی می کنی و بر فرشتگان می تازی .
بَد چه می گویی تو خیرِ محض را ؟ / هین تَرَقُّع کم شُمَر آن خَفض را,چرا از کسی که خیرِ مطلق است بد گویی می کنی ؟ بهوش باش مبادا این گستاخی و بی شرمیِ پست را بزرگی و بلندی بشمار آوری ( مقتبس از شرح اسرار ، ص 175 ) [ برخی مصراع دوم را چنین معنی کرده اند : آگاه باش و تواضع او را تکبّر مشمار ( شرح و نثر مثنوی شریف ، دفتر دوم ، ص 369 ) ( تَرَقّع = بلندی جستن ، کنایه از غرور و تکبر / خَفض = پست کردن ، پستی ) ]
بَد چه باشد ؟ مِسِ محتاجِ مُهان / شیخ که بوَد ؟ کیمیایِ بی کران,بَد چیست ؟ مسلماََ بَد عبارت است از آن مِسی که نیازمند و بی مقدار باشد . یعنی مِسی که برای با ارزش شدن محتاجِ کیمیاست . امّا شیخ کیست ؟ قطعاََ شیخ کیمیایی تمام نشدنی است . ( مُهان = خوار کرده شده ، ذلیل ) [ در بیت فوق ، «مس» کنایه از انسان های عاری از کمال و «شیخ» کنایه از انسان کامل و عارف واصل که بواسطۀ کیمیای عشق و معرفتِ خود ، مِسِ وجودِ طالحان را به طلای معنوی مبدّل می سازد . ]
مِس اگر از کیمیا قابل نَبُد / کیمیا از مِس ، هرگز مِس نشد,اگر مِس قابلیتِ پذیرش کیمیا را نداشته باشد . هرگز کیمیا بواسطۀ تماس با مِس ، به مِس تبدیل نمی شود . ( کیمیا = شرح بیت 516 دفتر اوّل ) [ انسان های ارشاد نشده نمی توانند خللی به معرفت باطنی انسان کامل وارد سازند . ]
بَد چه باشد ؟ سرکشی آتش عمل / شیخ که بوَد ؟ عینِ دریایِ ازل,بَد کیست ؟ عصیانگری که آتش فتنه می افروزد . شیخ ( انسان کامل ) کیست ؟ عینِ دریای بیکران ازلی .
دایم آتش را بترساند ز آب / آب کی ترسید هرگز ز التهاب ؟,برای مثال ، همواره آتش را از آب می ترسانند . ولی آب کی از مُشتعل شدت آتش می هراسد  ؟
در رُخِ مَه ، عیب بینی می کُنی / در بهشتی ، خارچینی می کُنی,در رخسارۀ ماه به عیب جویی می پردازی و در باغِ بهشت به جای چیدن گُل ، خار می چینی .
گر بهشت اندر رَوی تو خارجُو / هیچ خاری آنجا نیابی غیرِ تو,اگر تو به قصدِ چیدن خار به بهشت وارد شوی . هیچ خاری جز خودت نخواهی یافت .
می بپوشی آفتابی در گِلی / رخنه می جویی ز بَدرِ کاملی,تو می خواهی آفتابِ جهانتاب را با گِلی ناچیز بپوشانی و در قرصِ کاملِ ماه ، عیب پیدا کنی .
آفتابی که بتابد در جهان / بهرِ خُفّاشی کجا گردد نهان ؟,آفتاب جهانتاب ، چگونه ممکن است که به خاطرِ خفّاشی حقیر پنهان شود ؟
عیب ها از ردِ پیران عیب شد / غیب ها از رَشکِ پیران غیب شد,عیب ها به واسطۀ این عیب شمرده می شود که صاحبدلان آن را عیب دانسته اند . امور غیبی به واسطۀ غیرتِ صاحبدلان نهان شده است . ( رَشک = در اینجا معادل غیرت در اصطلاح صوفیان است . شرح بیت 1713 دفتر اوّل ) [ مصراع اوّل با مشربِ اشاعره سازوار است که حُسن و قُبح را امری شرعی می دانند ، برخلافِ معتزله که حُسن و قُبح را عقلی می شمرند ( تحقیقی در مسائل کلامی ، ص 114 ) ]
باری ار دُوری ز خدمت یار باش / در ندامت چابک و بر کار باش,اگر از صاحبدلان دُوری ، در خدمتِ به آنان صادق و صمیمی باش و در ندامت و پوزش از قصور خدمتت به آنان چابک و فعّال باش .
تا از آن راهت نسیمی می رسد / آبِ رحمت را چه بندی از حسد ؟,تا شاید از آن راه ، نسیمی بر تو بوزد . چرا آبِ رحمت را از روی حسادت به روی خود می بندی ؟
گر چه دُوری ، دُور می جنبان تو دُم / حَیثُ ما کُنتُم فَوَلّوا وَجهَکُم,اگر از آنان دُوری از همان جای دور اظهارِ دوستی و مودّت کن . هر جا که هستید روی به سوی آنان کنید . [ مصراع دوم اشاره است به آیه 144 سورۀ بقره « می بینیم گردانیدن روی تو در آسمان ، هر آینه بگردانیم تو را به سوی قبله ای که خشنودی تو در اوست . روی خود را به سوی مسجدالحرام بگردان و هر کجایید روی بدان آرید … » ]
چون خَری در گِل فتد از گامِ تیز / دَم به دَم جُنبد برای عزمِ خیز,برای مثال ، هر گاه خری بر اثر شتابِ بسیار در گِل فرو افتد . هر آن برای برخاستن تقلا می کند .
جای را هموار نَکنَد بهرِ باش / دانَد او که نیست آن جایِ معاش,آن خر ( با همۀ خر بودن ) در آن لحظه در صدد برنمی آید که زمینِ گِلناک را برای خود هموار سازد و در آنجا مسکن گزیند . زیرا خر نیز می داند که آن جای مسکن گزیدن نیست .
حِسِ تو از حِسِ خَر کمتر بُده ست / که دلِ تو زین وَحَل ها بَر نَجَست,امّا حِسِ تو از حِسِ خر نیز کمتر و پایین تر است . زیرا دل و روح تو هنوز از گِل و لای دنیا برنخاسته است . [ وَحَل = گِل و لای که چهارپا در آن بماند ]
در وَحَل تأویلِ رُخصت می کُنی / چون نمی خواهی از آن دل بَرکنی,از آنرو که نمی خواهی دل از گِل و لای دنیا بکنی ، در میان گِل و لای دنیا دست به تأویل می زنی تا آن را برای خودت جایز کنی . ( رُخصت = شرح بیت 1797 دفتر دوم ) [ تأویل در اینجا جنبۀ منفی دارد . یعنی توجیه کردن موضوعی ، سازوار با میل و خواستۀ شخصی ، تفسیر به رأی کردن ]
کین روا باشد مرا ، من مُضطَرم / حق نگیرد عاجزی را ، از کرَم,می گویی این گِل و لای دنیا ( خواهش های حیوانی ) برای من جایز است زیرا من دچار اضطرار و درماندگی ام . حق تعالی از روی بخشندگی ، درماندگان را کیفر نکند . ( مُضطر = بیچاره ، درمانده ) [ مصراع دوم از حیث مضمون اشاره است به آیه 173 سورۀ بقره که خوردن گوشتِ مُردار و خون و گوشت خوک را در زمان اضطرار و درماندگی ، گناهی به شمار نمی آورد . از اینرو دنیا پرستان نیز مدعی می شوند که ما از روی اضطرار اسیر و بندی دنیا شده ایم . پس ما را نیز گناهی نیست . ]
خود گرفتستت ، تو چون کفتارِ کُور / این گرفتن را نبینی از غرور,حق تعالی تو را در حقیقت به کیفر گرفته است ولی تو به سبب غرور ، مانندِ کفتارِ کُور متوجه این امر نیستی .
می گُوَند : این جایگه کفتار نیست / از برون جویید ، اندر غار نیست,شکارچیان برای فریب کفتار به یکدیگر می گویند : کفتار در این غار نیست ، بروید از بیرون او را پیدا کنید .
این همی گویند و بندش می نهند / او همی گوید : ز من بی آگهند,شکارچیان این سخنان فریبنده را می گویند و دامِ خود را می گسترند . ولی کفتارِ فریب خورده با شادی و غرور پیشِ خود می گوید : شکارچیان نمی دانند من اینجا هستم .
گر ز من آگاه بودی این عَدُو / کی ندا کردی که این کفتار کو ؟,اگر دشمن از من آگاه بود ، کی فریاد برمی آورد که : این کفتار کو و کجاست ؟ [ کفتار در حماقت ضرب المثل است خاصه در میانِ اعراب چنانکه حضرت علی (ع) فرمود : « سوگند به خدا که من کفتار نیستم » ( نهج البلاغه فیض الاسلام ، خطبۀ 6 ) صید کفتار بدین روش است که بر درِ لانۀ او می روند و به آهستگی پاره سنگی بر زمین می زنند و او را خواب می کنند و سپس به دامش می افکنند . ( شرح نهج البلاغه ابن ابی الحدید ، ج 1 ، ص 222 ) ] شرح و تفسیر بخش قبل                    شرح و تفسیر بخش بعد
آن شغالی رفت اندر خُمّ رنگ / اندر آن خم کرد یک ساعت درنگ,مدّعیانِ کمال در مَثَل مانند آن شغالی هستند که درونِ خمره ای از رنگ رفت و مدتی کوتاه در آن ماند .
پس برآمد ، پوستش رنگین شده / که : منم طاووسِ عِلّیّین شده,بعد از مدتی از خمره بیرون آمد در حالی که پوستش رنگین شده بود و گفت : من طاووسی بهشتی هستم . [ عِلّیین = شرح بیت 641 دفتر اوّل ]
پشم رنگین ، رونقِ خوش یافته / آفتاب ، آن رنگ ها برتافته,پشمِ رنگارنگِ آن شغال ، جلوه دلنشینی پیدا کرده بود . و پرتوِ آفتاب بر آن رنگ ها می تابید .
دید خود را سبز و سرخ فور و زرد / خویشتن را بر شغالان عرضه کرد,آن شغال ، خود را به رنگِ سبز و سرخ و صورتی و زرد دید و نزد شغالان خودنمایی نمود . [ فُور = سرخ کم رنگ ، بور = شرح بیت 1121 دفتر اوّل ]
جمله گفتند : ای شغالک حال چیست ؟ / که تو را در سر نشاطِ مُلتوی ست ,همۀ شغالان گفتند : ای شغال عزیز یا ای شغال حقیر ، چه شده که این همه در نشاط و شادابی غوطه می خوری ؟ [ شغالک = شغال عزیز ، شغال حقیر ، کافِ تصغیر هم برای تحبیب و هم برای تحقیر می آید / مُلتوی = پیچیده شده ]
از نشاط از ما کرانه کرده یی / این تکبّر از کجا آورده یی ؟,آنقدر شادمان و مسروی که از ما فاصله گرفته ای . بگو بدانیم این تکبّر و بزرگ منشی را از کجا آورده ای ؟
یک شغالی پیشِ او شد کای فلان / شَید کردی ، یا شدی از خوشدلان ؟,شغالی دانا و کهنه کار پیشِ او رفت و گفت : فلانی راستش را بگو ، آیا حیله ای در کار است و یا واقعاََ جزو کاملانِ نیک نهاد شده ای ؟
شَید کردی تا به مِنبَر بَرجَهی / تا ز لاف ، این خلق را حسرت دهی,ای مدّعی ، نیرنگی بکار گرفته ای که بر فرازِ منبر روی و با یاوه گویی هایت مردمان و مُستمعان را دچارِ حسرت و حیرت کنی . [ شَید کردن = نیرنگ و فریب بکار بردن ]
بس بکوشیدی ، ندیدی گرمیی / پس ز شَید آورده ای بی شرمیی,بله تو خیلی تلاش کرده و می کنی ، ولی گرمایی در خود احساس نمی کنی . از اینرو بر اثرِ کثرتِ حیله و شدّتِ خدعه دچارِ گستاخی و بی حیایی شده ای . [ مدّعیانِ عرفان و معرفت ممکن است در راهِ کسبِ علوم بسیار بکوشند ولی چون اخلاص و پاکدلی ندارند . در روح خود گرمای عشق و معرفت نمی یابند ( شرح کبیر انقروی ، جزو اوّل ، دفتر سوم ، ص 289 ) و یا کلامشان در دل و روحِ مستمعان ، گرمی و حرارت عشق و معرفت پدید نمی آورد . ] خوارزمی گوید : هر بی حیایی با عبارت آرایی ، لایقِ منبر نشود . نادرویشی را بواسطۀ پندار ، مَرکب مساز و اگر چهره ، به پرتوِ عاریه ، برمی افروزی باید که اعتراف بر تقصیر هم از جُنید بیاموزی . چنانکه ابوالحسن نوری ، جُنید را دید که بندگانِ خدای را نصیحت می کرد گفت : خدای تعالی از عالِم به علم راضی نگردد . تا او را در علم نیابد . یعنی تا از علم گفتن به خلق ، رضای حق نجوید . چون این سخن شنید ، جُنید از منبر فرود آمد و به خانه درآمد و تا یک ماه با کس سخن نگفت . بعد از یک ماه مردم جمع آمدند و به اکراه او را از خانه بیرون آوردند تا به منبر برآمد و گفت : اگر نه از بهرِ خبرِ پیغامبر (ص) بودی که گفته است : چون آخرالزمان گردد . پیشرو و مهتر قوم ، حقیرترین و ناکس ترینِ ایشان باشد . هرگز از بهرِ شما سخن نگفتمی یعنی حقیرترین و بیشمارترین قومِ شما منم و آن کس نیستم که به استحقاقِ فضل و علم سخن می گویم . بلکه بی حرمتی و بی ادبی می گویم تا باری اگر در مراعاتِ حقِ علم ، راست نباشم در اقرار دادن به تقصیرات راست باشم . ( جواهرالاسرار ، دفتر سوم ، ص 501 )
گرمی ، آنِ اولیا و انبیاست / باز بی شرمی پناهِ هر دَغاست,گرمی خلوص و پاکدلی ویژه انبیاء و اولیاست . ولی گستاخی و بی شرمی ، پناهگاهِ حیله گران است .
که التفاتِ خلق سوی خود کشند / که خوشیم و از اندرون بس ناخوشند,این ریا کارانِ مدّعی ، با بی شرمی ، مردمِ ساده لوح را به سوی خود جلب می کنند . هر چند ادعا می کنند که حالی خوش داریم یعنی روحی آرام و مطمئن به حقیقت داریم ولی بدان که باطناََ حالی نازل دارند .
بَلعَمِ باعور و ، ابلیس لعین / زِ امتحانِ آخرین گشته مَهین,بلعم باعور و ابلیس ملعون در آخرین امتحان ها خوار و زبون شدند . ( مَهین = خوار و زبون ) [ بلعم باعور = از پارسایان عهد حضرت موسی (ع) بود که شرح حالِ او در بیت 3298 دفتر اوّل آمده است ]
او به دعوی میلِ دولت می کند / معده اش نفرین سِبلت می کند,آن مردکِ حقیر با ادّعا و منم منم کردن می خواهد خود را در صفِ اعیان و اشراف جا بزند . ولی معدۀ خالی و گرسنۀ او بر سبیل چربِ او نفرین می فرستد . [ بسیاری بی مایگان نیز خود را در صفِ اهلِ کمال جا می زنند ولی عاقبت رسوا می شوند . ]
کانچه پنهان می کند ، پیداش کن / سوخت ما را ، ای خدا رسواش کن,معدۀ خالی آن مردک با زبان حال می گوید : الهی هر چه را او پنهان می دارد آشکار کن . خدایا او ما را با این ریاکاری ها ، تباه کرده ، او را رسوا بفرما .
جمله اَجزایِ تَنَش ، خصمِ وَی اند / کز بهاری لافد ، ایشان در دَی اند,همۀ اعضاء و جوارح و اجزای جسمِ او با وی دشمن اند . زیرا این ریاکار دَم از بهار می زند در حالی که همه اعضای او در موسمِ زمستان به سر می برند . یعنی او از خوشی و نشاط می لافد در حالی که اجزای او افسرده و پژمرده اند .
لاف ، وادادِ کرَم ها می کند / شاخ رحمت را ز بُن بَر می کنَد,لاف زدن و یاوه گفتن ، بخشش و عطا را رد می کند و آن را پس می زند . و شاخۀ رحمت را از ریشه بیرون می کشد . [ وادادِ کرَم کردن = پس دادن و رد کردن بخشش و عطا ]
راستی پیش آر ، یا خاموش کن / وانگهان رحمت ببین و ، نوش کن,راستی را پیشۀ خود ساز و یا دستِ کم خاموش باش و حرفی مزن . و زآن پس رحمت الهی را مشاهده کن .
آن شکم ، خصمِ سبیلِ او شده / دست پنهان در دعا اندر زده,شکم آن مرد ، دشمن سبیلِ چرب او شده و نهانی ، دست به دعا برداشته بود و چنین می گفت : [ ادامه معنا در بیت بعد ]
کای خدا ، رسوا کُن این لافِ لِئام / تا بجُنبد سویِ ما ، رحمِ کِرام,ای خدا ، یاوه گویی فرومایگان را رسوا فرما . تا موردِ رحم و شفقتِ بخشندگان قرار گیریم .
مُستجاب آمد دعای آن شکم / سوزشِ حاجت بزد بیرون عَلَم,دعای آن شکم به اجابت رسید و نیازِ سختِ او به غذا آشکار شد .
گفت حق : گر فاسقی وَ اهلِ صَنَم / چون مرا خوانی ، اجابت ها کُنم,اگر تو فرضاََ تباهکار و بت پرست هم که باشی و مرا بخوانی خواسته های تو را برآورده سازم . [ اشاره به آیه 60 سورۀ مؤمن « و پروردگارتان بفرموده که مرا بخوانید تا دعای شما را اجابت کنم . آنان که از عبادت من رُخ برمی تابند هر آینه با خواری به دوزخ اندر شوند » این آیه نمی گوید که هر کس هر نیاز شخصی و نفسانی را هر وقت که دلش خواست می تواند بوسیلۀ دعا بدست آورد . چرا که حاجات و خواسته های خلق ، انتهایی ندارد و بخصوص که غالبِ این خواسته ها با یکدیگر متعارض و ناسازگارند . یکی آفتاب می خواهد و در همان زمان ، دیگری هوای ابری و باران و … و هر دو نفر در یک زمان ، توقعِ برآورده شدن حاجتِ خود را دارند و این موجبِ هرج و مرج در نظامِ طبیعت می شود . همانطور که آیه فوق صراحتاََ اجابتِ دعا را بیان می دارد . در دیگر آیات نظیر ، ( آیه 213 سورۀ شعرا و آیه 18 سورۀ جن ) تصریح می کند که هیچ معبودی را با خدا نخواهید و نخوانید . اینکه انگیزۀ دعای ما حاجتی شخصی و نفسانی باشد در واقع معبودی را در کنارِ خدا قرار داده ایم . البته منظور این نیست که حاجتی را از خدا نباید خواست بلکه منظور اینست که خدا را برای حاجت نیز نباید خواست . بنابراین مقصودِ کُلّیِ آیه مذکور اینست که هر کس خدا را قلباََ با ذکر خفی و یا ذکر جلی بخواند ، خدا با زبان حال و اشاره ، او را اجابت کند . چنانکه حضرت مولانا فرمود : ترس و عشق تو کمندِ لطفِ ماست / زیر هر یاربّ تو لبیک هاست یعنی قبل از اینکه دعا کنیم ، لبیک حق را شنیده ایم . در واقع آن حالِ دعا و نیایشی که در ما پدید آمده ، همان لبیک و اجابتِ حق است و سپس او را دعا کرده ایم . با توجه به این بیان ، خداوند حقاََ که سریع الاجابه است . اجابت ، پیش از دعا ، در باب دعا . برخی ، اشکال می کنند که اگر نظام جهان بر مبنای علل و اسباب برپا شده ، دیگر دعا چه جایگاهی دارد ؟ پاسخ اینست که دعا نیز یکی از حلقه های علل و اسبابِ نظامِ عالَمِ هستی است . صوفیان عطایای الهی را بر دو قسم می دانند : یکی عطایای ذاتی و دیگری عطایای اسمایی . عطایای ذاتی حضرت حق ، متوقف بر دعای خلق نیست بلکه به اقتضای ذاتِ او علی الدوام به موجودات و ممکنات افاضه می شود . مانند عطیه «هستی» که بی هیچ درخواستی فائض می شود . و امّا عطایای ذاتی به اعتبار ظهور صورت های مختلف در موجودات عطایای اسمایی نامیده می شود ( شرح مثنوی ولی محمد اکبرآبادی ، دفتر سوم ، ص 31 ) . توضیح در مورد دعا ، شرح بیت 179 دفتر سوم ]
تو دعا را سخت گیر و می شُخول / عاقبت برهاندت از دستِ غول,تو دعا را محکم بگیر و به درگاهِ الهی ناله کن تا سرانجام آن دعا ، تو را از دستِ غولِ راهزن رهایی دهد . [ می شُخول = نالیدن ، فریاد زدن / غول = نَفسِ امّاره و یا مدّعیان ارشاد ، شرح بیت 643 دفتر سوم / خوارزمی گوید : زیرا که دعای هر حزین به آمینِ اجابتِ رب العالمین قرین است و لطفِ شِکربار او و ملقّنِ دعاهای شیرین و شعف هر بنده در دعا نتیجۀ آن و تلقین ( جواهرالاسرار ، دفتر سوم ، ص 503 )
چون شکم ، خود را به حضرت در سپرد / گُربه آمد ، پوستِ آن دُنبه بِبُرد,همینکه آن شکم ، امرِ خود را به حضرت حق واگذار کرد ، گربه ای آمد و آن پوستِ دُنبه را بُرد .
از پسِ گُربه دویدند ، او گریخت / کودک از ترسِ عِتابش رنگ ریخت,اهلِ خانۀ آن مرد ، دنبالِ گربه دویدند . ولی آن گربه گریخت و فرزندِ خُردسالش از ترس بازخواست و سرزنش پدر ، رنگ از رویش پرید .
آمد اندر انجمن آن طِفلِ خُرد / آبرویِ مردِ لافی را بِبُرد,آن طفل به مجلسی که آن مردِ لاف زن در آنجا بود آمد و او را رسوا کرد .
گفت : آن دُنبه که هر صبحی بِدان / چرب می کردی لبان و سِبلتان,کودک گفت : ای پدر ، آن پوستِ دُنبه ای که هر بامداد با آن لب ها و سبیل هایت را چرب می کردی . [ ادامه معنا در بیت بعد ]
گربه آمد ، ناگهانش در رُبود / بس دویدیم و نکرد آن جهد سود,گربه ای آمد و ناگهان آن پوستِ دُنبه را ربود و برد و هر چه به دنبالش دویدیم و کوشیدیم نتوانستیم آن را از او بگیریم .
خنده آمد حاضران را از شِگِفت / رحم هاشان باز جُنبیدن گرفت,حضّارِ مجلس از تعجب به خنده افتادند و در عینِ حال نسبت به آن مردِ لاف زن دلسوزی و مهربانی کردند .
دعوتش کردند و ، سیرش داشتند / تخمِ رحمت در زمینش کاشتند,از آن پس او را به ضیافتِ خود دعوت کردند و شکمش را سیر نمودند و در زمینِ وجودش ، بذرِ مهربانی کاشتند . [ اشاره است به آنکه اگر مدّعیِ کذّاب از دعوی خود خلاص شود . از مرشدِ کاملِ واصا ، بهره های معنوی بَرَد ( شرح مثنوی معنوی شاه داعی ، ج 2 ، ص 25 ) ]
او چو ذوقِ راستی دید از کِرام / بی تکبّر راستی را شد غُلام,آن مردِ لاف زن وقتی که مزۀ جوانمردی و راستی را از آن جوانمردان چشید . بی هیچ تکبّری غلام و بندۀ راستی و صداقت شد و دست از تزویر و ریا بشُست .
آن شغالِ رنگ رنگ آمد نهفت / بَر بناگوشِ ملامت گر بگفت,آن شغال رنگارنگ ، نهانی آمد و بیخِ گوشِ نکوهش کننده خود چنین گفت . [ صِباغ = رنگ ، آنچه بدان رنگ کنند ، با توجه به اینکه عنوان این حکایت « افتادن شغال در خم رنگ و … » است لذا وجه نخست مناسب تر است . ]
بنگر آخر در من و ، در رنگِ من / یک صَنَم چون من ندارد خود شَمَن,آخر ای نکوهش گر به من و رنگِ من نگاهی کن . حتّی بُت پرست نیز مانند من بُت ندارد . بس که زیبا و جذّاب شده ام . [ شَمَن = بُت پرست ]
چون گلستان گشته ام صد رنگ و خَوش / مر مرا سجده کن ، از من سر مَکش,من همانند گُلزاری صد رنگ و زیبا شده ام . در برابر من سجده آور و سرکشی مکن .
کرّ و فرّ و آب و تاب و رنگ بین / فخرِ دنیا خوان مرا و ، رُکنِ دین,در شکل و صورت من ، هیبت و شکوه و آب و تاب را مشاهده کن . و آنگاه مرا مایۀ فخرِ دنیا و پایۀ دین به شمار آور . [ رکن الدین و فخرالدین از القابی است که در قرون پیشین بر بسیاری از امرا و علما اطلاق می شده است . ]
مظهرِ لطفِ خدایی گشته ام / لوحِ شرحِ کبریایی گشته ام,من هم اینک مظهر لطف الهی شده ام و به لوحی تبدیل شده ام که اسرار کبریایی و حقایق ربّانی در من نوشته شده است .
ای شغالان هین مخوانیدم شغال / کی شغالی را بُوَد چندین جمال ؟,پس ای شغال ها بهوش باشید و مرا شغال نخوانید . کی ، ممکن است که شغال این همه حُسن و جمال داشته باشد ؟
آن شغالان آمدند آنجا به جمع / همچو پروانه به گِرداگِردِ شمع,آن شغال ها آنجا آمدند و مانند پروانه گِردِ شمع ، جمع شدند .
پس چه خوانیمت ؟ بگو ، ای جوهری / گفت : طاووسِ نَرِ چون مُشتری,شغال ها به او گفتند : حال که تو می گویی مرا شغال نخوانید ، پس ای بزرگ منش تو را چه بخوانیم ؟ شغال ریاکار گفت : مرا طاووسِ نَر بخوانید . که همچون ستارۀ مشتری درخشان و سعادتمند است . [ جوهری = هر چیزِ جوهردار ، صاحب جوهر ، جواهر فروش ، در اینجا به معنی اصیل و بزرگوار و بزگ منش است / ستارۀ مشتری = شرح بیت 1549 دفتر دوم ]
پس بگفتندش که طاووسانِ جان / جلوه ها دارند اندر گُلستان,شغال ها گفتند : طاووس های جان در گُلستان ، جلوه ها دارند و در میانِ باغ می خرامند . [ طاووسان جان ، به انبیاء و اولیاء اشاره دارد که به عالم روح و لامکان سیر می کنند . ]
تو چنان جلوه کنی ؟ گفتا که نی / بادیه نارفته ، چون کوبم منی ؟,شغال ها بدو گفتند : آیا تو نیز همانند آنان شکوه و جلال داری ؟ پاسخ داد : من که هنوز به بیابان نرفته ام چگونه دَم از مِنی بزنم ؟ [ در بیت فوق مِنی به ضرورتِ شعری اماله شده . توضیح اِماله در شرح بیت 669 دفتر اوّل آمده است / مِنی = موضعی است در مکه که حاجیان در آن محل قربانی می کنند . ] منظور بیت : من که بیابانِ سلوک را طی نکرده ام چگونه از کعبۀ حقیقت حرف بزنم ( شرح کبیر انقروی ، جزو اوّل ، دفتر سوم ، ص 304 ) چرا که صحاری پُر آفت سلوک را هر کسی نمی تواند درنوردد . در لفظ ، همگام مشتاقِ زیارت سیمرغِ حقیقت اند . امّا در عمل ، عاجز و ناتوان .
بانگِ طاووسان کنی ؟ گفتا که لا / پس نه یی طاووس ، خواجه بوالعلا,شغال ها به او گفتند : آیا مانندِ طاووس ها نغمه سرایی می کُنی ؟ شغالِ ریاکار گفت : نه . پس به او گفتند : ای شغالِ بلند مرتبه ، تو طاووس نیستی .
خِلعَتِ طاووس آید ز آسمان / کی رسی از رنگ و ، دعوی ها بِدان ؟,جامۀ فاخرِ طاووس از آسمان عطا می شود . کی می تانی با رنگ و ریا و ادّعا به آن جامۀ فاخر دست یابی ؟ [ خوارزمی گوید : ای دریغا این همه بیانِ حالِ توست و شرحِ نهایتِ کمالِ تو . گاهی دَم از احاطت انواعِ علوم زنی و گاهی دعوی معرفتِ سِرّ مکتوم کُنی . و گاهی خود را در مظهرِ سِرّ خداییخوانی و گاهی خویشتن را محرمِ حریمِ کبریایی دانی . زمانی گویی رازدارِ خلوتِ لی مَعَ الله منم . و ساعتی گویی از رمز رایتِ ربّی بربّی آگاه منم . گاهی گویی : سوختۀ آتشِ اشتیاقم و گاهر گویی : قافله سالارِ قوافلِ عُشّاقم و هرگز اهتمام نمی نمایی تا گفتارِ تو از سَرِ حال باشد و ذاتِ تو را بهره ای از خواصِ اهلِ کمال باشد . واجب آن است که گوشِ هوش بگشایی ( جواهرالاسرار ، دفتر سوم ، ص 504 ) ]
ای برادر بود اندر مامَضی / شهریی با روستایی آشنا,ای برادر ، در زمان های پیشین ، یک شهرنشین با یک روستایی آشنا شده بود .
روستایی چون سویِ شهر آمدی / خَرگه اندر کویِ آن شهری زدی,هر گاه آن روستایی به شهر می آمد . یک راست به منزل آن شهرنشین می رفت و در همان جا سکونت می کرد .
دو مَه و سه ماه ، مهمانش بُدی / بر دُکانِ او و ، بر خوانش بُدی,آن روستایی ، دو سه ماه مهمان او می شد و در دکان و منزل او به سر می برد .
هر حَوایج را که بودیش آن زمان / راست کردی مردِ شهری رایگان,هر گاه آن روستایی نیازی پیدا می کرد . مردِ شهری آن را برایش مجّانی فراهم می آورد .
رُو به شهری کرد و گفت : ای خواجه تو / هیچ می نآیی سویِ دِه ، فُرجه جُو ؟,روزی از روزها آن روستایی به شهری رو کرد  گفت : ای بزرگوار ، چرا برای تفریح و گردش به روستای ما نمی آیی ؟ [ بلکه دائماََ جواب می دهی که در فرصت مناسب خواهم آمد . گویا شهری این را هم برای بهانه تراشی می گفته است ] فُرجه جُو = در لغت به معنی شکاف و رخنه است و نیز به معنی سیر و سیاحت است . و فُرجُه جُو در اینجا به معنی فرصت جوینده و جویای گردش است .
الله الله ، جُمله فرزندان بیار / کین زمانِ گلشن است و نوبهار,تو را به خدا ، فرزندانت را نیز بیاور ، زیرا که هم اکنون فصلِ گل و بهار است .
یا به تابستان بیا ، وقتِ ثَمر / تا ببندم خدمتت را من کمَر,اگر الآن نمی آیی . دستِ کم تابستان بیا که فصلِ میوه است تا من در خدمتگزاری به تو کمرِ خدمت ببندم . [ کمرِ خدمت بستن = آماده شدن برای خدمتگزاری ]
خیل و فرزندان و قومت را بیار / در دِهِ ما باش سه ماه و چهار,بستگان و فرزندان و خویشانت را همراه بیاور و سه چهار ماه در روستای ما بمانید .
که بهاران خطّۀ دِه خوش بُوَد / کشتزار و لالۀ دلکش بُوَد,زیرا در موسم بهار ، دهستانِ ما خوش و خرم است و کشتزار و گُل های دلربایی وجود دارد . [ خِطّه = ناحیه ، سرزمین ]
وعده دادی شهری او را دفعِ حال / تا برآمد بعدِ وعده هشت سال,آن شهرنشین برای از سر باز کردن روستایی وعده هایی می داد تا اینکه هشت سال از آن وعده ها سپری شد .
او به هر سالی همی گفتی که : کی / عزم خواهی کرد ؟ کآمد ماهِ دی,روستایی هر سال می گفت : بالاخره کی تصمیم به آمدن می گیری ؟ آنقدر تأخیر کردی که دیماه ( زمستان ) فرا رسید .
او بهانه ساختی کِامسال مان / از فلان خِطّه بیآمد میهمان,شهری بهانه می آورد که امسال از فلان جا برای ما مهمان آمده است .
سالِ دیگر گر توانم وارهید / از مهمّات ، آن طرف خواهم دوید,اگر سال دیگر از کارها و گرفتاری هایم خلاص شوم حتماََ به روستای شما خواهم شتافت .
گفت : هستند آن عیالم منتظر / بهرِ فرزندانِ تو ای اهلِ بِرّ,روستایی می گفت : ای نیکوکار ، خانوادۀ من منتظر و فرزندان و خانوادۀ تو هستند .
باز هر سالی چو لکلک ، آمدی / تا مُقیمِ قُبّۀ شهری شدی,دوباره هر سال که فرا می رسید ، روستایی مانند لکلک می آمد و در منزلِ آن شهری اقامت می گزید .
خواجه ، هر سالی ز زَرّ ومالِ خویش / خرجِ او کردی ، گشادی بالِ خویش,صاحبخانه هر سال برای پذیرایی از آن روستایی از طلا و اموالِ خود صرف می کرد و از خود سخاوت و جوانمردی نشان می داد .
آخرین کرَّت سه ماه آن پهلوان / خوان نهادش بامدادان و شبان,در دفعه آخر آن جوانمرد ، سه ماه روز و شب از روستایی پذیرایی کرد .
از خجالت باز گفت او خواجه را / چند وعده ؟ چند بفریبی مرا ؟,روستایی از روی خجالت گفت : ای بزرگوار ، تا کی وعده می دهی که می آیم ؟ تا کی مرا می فریبی ؟ یعنی تا کی حرفِ مرا زمین می زنی و امروز و فردا می کنی ؟
گفت خواجه : جسم و جانم وصل جوست / لیک هر تحویل اندر حکمِ هُوست,صاحبخانه گفت : روح و جسمِ من به تو پیوند دارد ولی این را نیز بدان که هر تحوّل و رویدادی محکومِ مشیّتِ الهی است .
آدمی چون کشتی است و بادبان / تا کی آرد باد را آن بادران ؟,انسان در مَثَل مانند کشتی و بادبان است . باید به انتظار نشست که چه موقع آفریدگارِ باد ، آن را می وزاند . [ به عقیدۀ اکبرآبادی ، مراد از «بادران» فاعل حقیقی است ( شرح مثنوی ولی محمد اکبرآبادی ، دفتر سوم ، ص 12 ) عبدالطیف نیز همین گونه تفسیر کرده است ( لطائف المعنوی ، دفتر سوم ، ص 113 ) ]
باز سوگندان بدادش کِای کریم / گیر فرزندان ، بیا بنگر نَعیم,دوباره آن روستایی ، صاحبخانه را قسم داد که دستِ فرزندانت را بگیر و بیا روستای ما و نعمت را مشاهده کن .
دستِ او بگرفت سه کرَّت به عهد / کاللّه الله زُو بیا ، بنمای جهد,روستایی دستِ آن شهری را گرفت و سه بار سوگندش داد که تو را به خدا زود به روستای ما بیا و در آن مورد همّت کن .
بعدِ ده سال و به هر سالی چنین / لابه ها و وعده هایِ شِکَّرین,پس از سپری شدن ده سال و لابه و التماس آن روستایی و دادن وعده های شیرین .
کودکانِ خواجه گفتند : ای پدر / ماه و ابر و سایه هم دارد سفر,بجه های صاحبخانه گفتند : ای پدر ، حتی ماه و ابر و سایه هم در حرکت و سفر از نقطه ای به نقطه دیگرند تا چه رسد به ما آدم ها ، پس چرا از گوشۀ خانه تکان نمی خوریم ؟
حق ها بر وَی تو ثابت کرده یی / رنج ها در کارِ او بس بُرده یی,ای پدر ، تو بر گردنِ آن روستایی حق داری . و به خاطر او رنج ها کشیده ای .
او همی خواهد که بعضی حقِّ آن / واگزارد ، چون شوی تو میهمان,اینک آن روستایی می خواهد که تو را مهمانِ خود کند و بدین ترتیب پاره ای از حقوقِ تو را ادا کند .
بس وصیّت کرد ما را او نهان / که کشیدس سوی دِه ، لابه کنان,آن روستایی ، در نهان به ما سفارش بسیار کرد که خواجه را با التماس و تضرّع به طرفِ روستای ما بیاورید .
گفت حق است این ، ولی این سیبَوَیه / اِتّقِ مِن شَرِّ مَن اَحسَنت اِلَیه,صاحبخانه ( خواجه ) گفت : ای خوبرویِ با کمال ، راست همین است که گفتی ، ولی بترس از شرِ کسی که به او نیکی کرده ای . [ اشاره است به حدیث « اِتّقِ مِن شَرِّ مَن اَحسَنت اِلَیه = بترس از گزندِ کسی که بدو نیکی کرده ای » ( احادیث مثنوی ، ص 72 ) ] سیبّویه = در فارسی مرکب است از دو کلمه و مخفف آن ، سیب + بویه . سیبّویه ، لقب چند تن از اکابرِ ادبا و ارباب کمال است . ظاهراََ نخستین کسی که این لقب را گرفت عمرو بن عثمان بن قنبر ( متوفای 166 تا 188 هجری ) که در نحو و علوم عربی ، استاد علی الاطلاق و سرآمد نحویان عراق بود . در باره این لقب وجوهی نقل شده از آن جمله ، خوبرو بودن وی بوده است ( ریحانة الادب ، ج 3 ، ص 107 و 108 ) بنابراین می توان گفت که «سیبّویه» در بیت فوق به عنوان مظهر و سرمشق کمال باطن و جمال ظاهر  بکار رفته است . وجه فوق به عنوان مظهر باطنی و جمالِ ظاهری است . وجه دیگر آنکه ، شما نیز مانند سیبّویه با الفاظ و اِعراب و بِنای کلمات کار دارید و نه حقیقت و معنای آن ، بعضی نیز می گویند این خطاب را تنها برای رعایت قافیه آورده است ( تفسیر و نقد و تحلیل مثنوی ، ج 6 ، ص 241 ) .
دوستی ، تُخمِ دَمِ آخِر بُوَد / ترسم از وحشت که آن فاسد شود,دوستی مانند بَذری است که در آخرین لحظه های فصلِ مناسب ، کاشته شود . و می ترسم که آن هم بر اثرِ بر کنار ماندن و جدا شدن از شرایط مناسب ، تباه گردد . ( وحشت = در اینجا ضدِ محبت و دوستی است یعنی نفرت و جدایی ( شرح اسرار ، ص 192 ) [ همانطور که اگر بَذر در شرایطِ نامناسب کاشته شود بر اثرِ خلل و زیانی ، تباه می گردد . دوستی هایی نیز با اندک ناملایمی از میان می رود . مردِ شهری با فراستی که داشت نسبت به صداقت آن روستایی ظنین بود و محتاط . صاحب المنهج القوی گوید : بذرِ نیکی در زمینِ دل های بندگان در آخرین لحظات ثمره می دهد . ]
صحبتی باشد چو شمشیرِ قَطوع / همچو دَی در بوستان و ، در زُروع,نوعی دوستی هست که مانند شمشیری بُرّان است . یعنی درختِ دوستی را می بُرد . درست مانند فصلِ زمستان است که باغ و کشتزارها را خشک و تباه می سازد . [ قَطوع = بسیار بُرنده ، صیغۀ مبالغۀ قطع ]
صحبتی باشد چو فصلِ نوبهار / زو عمارت ها و دخلِ بی شمار,امّا نوعی دوستی هم هست که مانند فصلِ بهار همه جا را آباد می کند و محصولِ فراوان پدید می آورد . [ خوارزمی گوید : بعضی صحبت ها چون نسیمِ بهار و زلال ، خوشگوار است که نهالِ پژمردۀ محبّت از آن طراوت گیرد . و بعضی صحبت ها چون صرصر دیماه و آبِ شور ، سیاه است که گلشنِ تازۀ مودّت از او خوشیدگی پذیرد . ( جواهرالاسرار ، دفتر سوم ، ص 379 )
حَزم آن باشد که ظَنِ بَد بَری / تا گریزیّ و ، شوی از بَد ، بَری,حال که دوستی ها اینگونه است . دوراندیشی و احتیاط اقتضاء می کند که بَد گمان باشی . تا بدین وسیله از آفت ها و ناگواری ها و بَدی ها جانِ سالم بدر بَری .
حَزم ، سُوء الظن گفته ست آن رسول / هر قَدَم را دام می دان ای فَضول,پیامبر (ص) فرموده است : « دوراندیشی و احتیاط ، همانا بَد گمانی است » ( احادیث مثنوی ، ص 74 ) ای پُرگو هر گامی را دامی بدان . [ ( فَضول = زیاده گو ، کسی که به افعالِ غیر ضروری پردازد . ( مرآة المثنوی ، ص 1062 ) . امّا باید دقت داشت که این بَدگمانی به معنی احتیاط و رعایت دوراندیشی است نه به معنای مصطلح آن . چرا که بَدگمانی و سوء ظن نوعی بیماری و نقصان شخصیت است ]
رویِ صحرا هست هموار و فراخ / هر قدم دامی است ، کم ران اُوستاخ,برای مثال ، بیابان به ظاهر هموار و پهناور است . ولی در هر قدمی دامی نهاده شده . بنابراین گستاخانه کمتر در این وادی بتاز . [ قلمرو و زندگانی اجتماعی نیز به ظاهر سهل و هموار می نماید امّا به باطن بسی دشوار و خطیر است . اُوستاخ = گستاخ ، بی پروا ]
آن بُزِ کوهی دَوَد که دام کو ؟ / چون بتازد ، دامش افتد در گلو,مثال دیگر ، بُزِ کوهی به این سو و آن سو می دود و با خود می گوید : دام کجا بود ؟ این ها همه حرف است ، ولی همینکه مقداری بی خیال می دود ، دام گرفتارش می سازد .
آنکه می گفتی که کو ؟ اینک ببین / دشت می دیدی نمی دیدی کمین,ای بُزِ کوهی ، آن دام که می گفتی : کو و کجاست ؟ حالا ببین ، تو فقط صحرا را می دیدی و دام را نمی دیدی .
بی کمین و دام و صیّاد ای عَیار / دُنبه کی باشد میانِ کشتزار ؟,ای مدعی زیرکی و زرنگی ، اگر کمین و دام و صیاد نباشد ، دُنبه چگونه ممکن است در وسطِ کشتزار باشد ؟ [ پس بدان که این دُنبه ، وسیلۀ قربِ توست . شکارچیان در دورانِ قدیم برای شکار وحوش ، دُنبه ای در دام می نهادند تا شکار به هوای آن گرفتار شود . ( اشاره است به ضرب المثلی که در شرح بیت 2722 دفتر دوم آمده ) ]
آنکه گستاخ آمدند اندر زمین / استخوان و کلّه هاشان را ببین,بر بقایای استخوان و جمجمه های کسانی را تماشا کن که در روی زمین به گستاخی پرداختند . [ تداعی می کند آیه 11 سورۀ انعام « بگو گردش کنید در زمین و آنگاه بنگرید که چه سان بوده است فرجامِ تکذیب کنندگان » و نظایر آن را که به کرّات در قرآن مجید آمده است . ] گستاخ آمدند اندر زمین = در اینجا به معنی اینست که در روی زمین به تباهی و گستاخی دست زدند . یکی از شارحان گفته اند : گستاخانه به دنیا آمدند و این غلط است زیرا کسی گستاخ به دنیا نمی آید .
چون به گورستان روی ای مُرتضی / استخوانشان را بپرس از مامَضی,ای انسانِ پسندیده و برگزیده ، هر گاه به قبرستان گام می نهی . احوالِ گذشتۀ ایشان را از استخوان هاشان سؤال کن . [ مرتضی = پسندیده و برگزیده برای صحبت و خدمت ( فرهنگ نفیسی ، ج 5 ، ص 3247 ) / مامضی = آنچه گذشته و سپری شده است ) ]
تا به ظاهر بینی آن مَستانِ کور / چون فرو رفتند در چاهِ غرور ؟,تا آشکارا بنگری که آن بی خبرانِ کوردل ، چگونه و چرا در مَغاکِ غرور و فریب سقوط کردند ؟
چشم اگر داری تو ، کورانه مَیا / ور نداری چشم ، دست آور عصا,اگر واقعاََ دیدۀ بصیرت داری ، آن را بکار گیر و مانند نابینایان راه مرو . و اگر چشمِ بصیرت نداری ، حتماََ یک عصا تهیه کُن . [ اگر حقیقتاََ به مرحلۀ روشن بینی و شهودِ قلبی رسیده ای ، عصای استدلال را به دست مگیر و مانند استدلالیونِ کوردل با عصای استدلال راه مرو . مولانا در ابیات 2136 و 2137 دفتر اوّل از قیاس و استدلالِ نظری ، به عصا تعبیر کرده است . ]
آن عصایِ حَزم و استدلال را / چون نداری دید ، می کُن پیشوا,حالا که چشمِ بصیرت نداری دستِ کم عصای احتیاط و استدلال را راهنمای خود کُن . [ سالک در بدایتِ سلوک باید از استدلال و چون و چراهای نظری استفاده کند و چون از این مرحله گذشت و صاحب شهود و روشن بینی شد ، دیگر حاجتی بدان ندارد . ]
ور عصایِ حَزم و استدلال نیست / بی عصاکش بر سَرِ هر رَه مایست,و اگر عصای احتیاط و استدلال را نیز نداری ، بدون راهنما بر سرِ هر راهی توقف مکن . [ برخی گمان کرده اند که مولانا و دیگر عرفا با اصل و جوهر منطق مخالفت داشته اند . قواعد و اصولِ منطقی ، جزو فطریات و بدیهیات ذاتی است و هیچکس آن را نمی تواند تکذیب کند . بنابراین مولانا با اصل و اساسِ منطق و استدلال مخالف نیست بلکه با کسانی مخالف است که این ابزار را وسیلۀ مغالطه و فریبکاری می کنند . ]
گام ز آن سان نِه ، که نابینا نَهَد / تا که پا از چاه و از سگ ، وارهد,همواره مانند افرادِ نابینا گام بردار تا از گزندِ چاه و سگ نجات پیدا کنی . یعنی با احتیاط حرکت کُن .
لرز لرزان و به ترس و احتیاط / می نهد پا تا نیفتد در خُباط,آدمِ نابینا ، با ترس و لرز و احتیاط قدم بر می دارد تا مبادا به مهلکه ای دچار شود . [ خُباط = پریشانی مغز ، پری زدگی ، در اینجا به معنی تباهی و هلاکت ]
ای ز دودی جَسته در ناری شده / لقمه جُسته ، لقمۀ ماری شده,ای کسی که از دود می گریزی ولی گرفتار آتش شده ای . ای جویندۀ لقمه که خود ، گرفتارِ ماری شده ای ، حواست را جمع کن و سر به هوا راه مرو که حتماََ در چاه خواهی افتاد . بس گریزند از بلا سویِ بلا / بس جهند از مار سویِ اژدها
تو نخواندی قصۀ اهلِ سَبا / یا بخواندی و ، ندیدی جُز صَدا,معلوم می شود که تو داستان اهلِ سبا را نخوانده ای . و یا اگر هم خوانده باشی ، سر سری از آن گذشته ای و تنها قالبِ ظاهری آن را دیده ای و اسرارِ آن را درک نکرده ای . [ صَدا = در اینجا مقصود از روی غفلت است ( شرح مثنوی معنوی ، ج 2 ، ص 15 ) ]
از صدا آن کوه ، خود آگاه نیست / سویِ معنی هوشِ کُه را راه نیست,برای مثال ، کوه از صدایی که در آن انعکاس می یابد هیچ درکی ندارد ، و نمی تواند معنی را درک کند . [ تو نیز حکایات و امثالِ عبرت آموز را طوطی وار خوانده ای ]
او همی بانگی کند بی گوش و هوش / چون خَمُش کردی تو ، او هم شد خَموش,کوه نیز وقتی صدایی در آن به طنین افتد بدون آنکه گوش و هوش و ابزارِ فهم داشته باشد ، آن صدا را به صورتِ طنین تکرار می کند ولی همینکه تو خاموش شدی و چیزی نگفتی ، کوه نیز خاموش می شود .
داد حق ، اهلِ سَبا را بس فراغ / صد هزاران قصر و ایوان ها و باغ,حضرت حق تعالی به قومِ سبا ، صدها هزار کاخ و کوشک باغ داد و آنان را در راحتی و عیش فرو بُرد .
شکرِ آن نگزاردند آن بَد رَگان / در وفا بودند کمتر از سگان,ولی آن ناسازگارانِ تباهکار ، سپاسِ آن همه نعمت را به جای نیاوردند و در وفاداری از سگ هم فروتر و پست تر شدند . [ بَد رَگ = ناسازگار و خشمگین ]
مر سگی را ، لقمه نانی ز دَر / چون رسد بر در ، همی بندد کمر,زیرا اگر از دَرِ خانه ای پاره نانی به سگی دهند . هرگاه آن سگ به درِ آن خانه رسید ، اظهارِ وفاداری و خدمتگزاری می کند ولی قومِ سبا ناشُکری کردند .
پاسبان و حارسِ در می شود / گرچه بر وَی جور و سختی می رود,آن سگ ، نگهبان و حافظِ آن خانه می شود ، اگر چه از سویِ اهلِ خانه نسبت به او خشونت و آزار برسد .
هم بر آن در باشدش باش و قرار / کفر دارد ، کرد غیری اختیار,جایگاه و قرارگاهِ او آستانۀ آن خانه می شود ، و رفتن به آستانۀ خانۀ دیگر را ناسپاسی و بی وفایی می شمارد .
ور سگی آید غریبی ، روز و شب / آن سگانش می کُنند آن دَم ادب,اگر سگِ غریبه ای به آستانۀ آن خانه نزدیک شود و آن سگ ها ، به او حمله ور می شوند و ادبش می کنند . [ مولانا در این ابیات شریف ، به لزومِ شُکر و سپاس نعمت های پروردگار اشارت دارد و ضمنِ تمثیلی لطیف ، ناسپاسی را نقد می کند . ]
که برو آنجا که اوّل منزل است / حقِ آن نعمت گروگانِ دل است,با زبانِ حال به آن سگ می گویند : به منزل و جایگاهِ خودت بازگرد زیرا تو مدیونِ ولی نعمت خود هستی .
می گزندش که برو بر جایِ خویش / حقِ آن نعمت ، فرو مگذار بیش,آن سگ ها او را گاز می گیرند و می گویند برو به منزل و محلِ خویش و در سپاس از نعمت هایی که خورده ای کوتاهی مکن . [ حضرت مولانا بعد از این چند مَثَل ، خطابِ خود را به آدمیانِ ناسپاس می کند و می فرماید : ]
از درِ دل ، و اهلِ دل ، آبِ حیات / چند نوشیدی و ، وا شد چشم هات,از آستانۀ صاحب دلان و اهلِ معرفت ، چندین بار آبِ حیات نوشیدی و دیدگانِ دلت باز شد . [ آب حیات = شرح بیت 574 دفتر اوّل ، در اینجا منظور از آبِ حیات ، اسرار و معارف ربّانی است . ]
بس غذایِ سُکر و وَجد و بیخودی / از درِ اهلِ دلان بر جان زدی,از آستانۀ صاحبدلان ، بسیاری از طعام های معنوی نظیر و وَجد و بیخویشی رزقِ تو شد . [ سُکر = شرح بیت 575 دفتر اول / وَجد = شرح بیت 203 دفتر دوم / بی خویشی (استغراق) = شرح بیت 57 دفتر اوّل
باز این در را رها کردی ز حرص ؟ / گِردِ هر دکّان همی گردی چو خِرس ؟,باز تو از روی آزمندی و حرص درگاهِ صاحبدلان را ترک کرده ای ؟ و باز مانند خِرس گِردِ هر دکان و مکانی می گردی ؟
بَر درِ آن مُنعِمانِ چرب دیگ / می دَوی بهرِ ثَریدِ مُرده ریگ,و تو سراغِ درگاهِ ثروتمندانی می شتابی که دیگ های آکنده از غذای چرب و رنگین دارند تا لقمه ای از ترید ناچیز و بی ارزش آنها تناول کنی . [ مرده ریگ = به معنی میراث مردگان ولی غالباََ در مثنوی کنایه از امری پَست و بی مقدار است / ثَرید = ترید ، تلیت / ای دون همت ، به غذاهای جسمانی روی می آوری و از غذاهای معنوی تن می زنی . ]
چربِش اینجا دان که جان فَربِه شود / کارِ نا اومید اینجا بِه شود,این را بدان که غذای چرب و گوارا در آستانۀ منزلِ صاحبدلان پیدا می شود و روح و روان آدمی از آن طعام های معنوی ، رشید و فربه می شود . و کارِ ناامیدان از رحمت الهی در این درگاه سامان می یابد . [ چربش = چربی ، پیه ]  
آن سبا ز اهلِ صِبا بودند و خام / کارشان کفرانِ نعمت با کِرام,مردم سبا ، اهلِ هوی و هوس بودند و به علاوه خام و نادان نیز بودند . و کارشان کفران نعمت با انبیاء و اولیاء بود . [ صِبا = کودکی ، شوق ، مردمِ سبا کودک صفت و سر به هوا بودند و امّا کفران یعنی : ]
باشد آن کفرانِ نعمت در مثال / که کُنی با مُحسنِ خود ، تو جدال,کفران نعمت در مَثَل اینست که با کسی که به تو نیکی کرده به ستیز و جدال بپردازی . [ و با زبان حال و یا قال بگویی : ]
که نمی باید مرا این نیکویی / من به رنجم زین ، چه رنجه می شوی ؟,این نکویی در خورِ من نیست ، من از این احسان ناراحتم . چرا مرا ناراحت می کنی ؟ [ چه رنجه می شوی را می توان اینگونه نیز معنی کرد « چرا از این اظهارِ ناراحتی ام ، ناراحت می شود » به هر حال این بیت بیان کنندۀ کفران نعمت و گستاخی در برابر مُنعِم است . ]
لطف کُن ، این نیکویی را دُور کُن / من نخواهم چشم ، زودم کور کُن,لطفی کن و دیگر از این احسان ها در حقِ من نکن . من چشم نخواستم ، مرا نابینا کُن .
پس سبا گفتند : باعِد بَینَنا / شَینَنا خَیرُ لَنا ، خُذ زَینَنا,قوم سبا گفتند : ما را از یکدیگر دور کن و زشتی های ما برای ما بهتر است . زیورهای ما را بگیر . [ اشاره است به آیه 19 سورۀ سبا « مردم سبا گفتند : پروردگارا میانِ منازلِ سفرهای ما دوری افکن و بر خود ستم کردند . ما نیز ایشان را داستان هایی کردیم ( که مردم با شگفتی از احوالِ آنان و ناسپاسی هایشان نقل کنند ) و ما آنان را سخت بپراکندیم . براستی که در این رخداد ، نشانه هایی است برای شکیبایان سپاسمند » ]
ما نمی خواهیم این ایوان و باغ / نی زنانِ خوب و ، نَی امن و فراغ,قوم ناسپاس سبا گفتند : ما این ایوان و باغ را نمی خواهیم و به زنان زیبا و خوب و امنیت و آسایش هم نیاز نداریم .
شهرها نزدیکِ همدیگر ، بَد است / آن بیابان است خوش ، کانجا دد است,نیز گفتند : نزدیک بودن شهرها به یکدیگر بَد است . برای ما بیابانی خوب است که پُر از حیواناتِ درنده باشد . [ میان شهرهای قومِ سبا هیچ هامونی فاصله نمی انداخت چون همه جا آباد بود . ]
یَطلُبُ الاِنسانُ فِی الصَّیف الشِّتا / فَاِذا جآءَ الشِّتا اَنکرَ ذا,برای مثال ، انسان در فصلِ گرمِ تابستان آرزوی زمستان سرد را می کند . و همینکه زمستان از راه می رسد دیگر از آن خوشش نمی آید . [ بلکه باز هوسِ تابستان می کند ]
فَهوَ لا یَرضی بِحالِِ اَبَدا / لا بِضیقِِ لا بَعَیشِِ رَغَدا,بنابراین ، انسان طبعاََ به حالی ثابت خُرسند نمی شود . نه به زندگی سخت عادت می کند و نه به زندگی مرفه .
قُتِلَ الاِنسانُ ما اَکفَرَه / کُلَّما نالَ هُدیََ اَنکَرَه,مرگ بر آدمی که چقدر ناسپاسی می کند . هرگاه به هدایتی رسد ، آن را منکر می شود . [ مصراع اوّل همان آیه 17 سورۀ عَبَس است . دو بیت فوق در اصل از اشعار امرؤ القیس شاعر دورۀ مخضرمین است که اسلام آورد و در کوفه وفات کرد ( اعلامِ زِرِکلی ، ج 1 ، ص 352 ) می باشد و حضرت مولانا با تغییراتی در اینجا آورده است . مااَکفَرَه = صیغه تعجب است به معنی شگفتا از ناسپاسی او ]
نَفس ، زین سان است ، ز آن شد کُشتنی / اُقتُلُوا اَنفُسَکُم گفت آن سَنی,نَفسِ امّاره نیز همینگونه است ، از اینرو سزاوار کشته شدن است . آن بزرگمرد ( حضرت موسی (ع) ) فرمود : نَفس های خود را بکشید . ( سَنی = عالی ، والا ) [ مصراع دوم اشاره است به آیه 54 سورۀ بقره « و یاد آر زمانی را که موسی به قومش گفت : ای قوم، شما با پرستش گوساله بر خود ستم کردید ، پس بازگردید به سویِ آفریدگارتان و خود را بکشید … » ]
خارِ سه سویست ، هر چون کِش نهی / در خَلَد وز زخمِ او تو کی جهی ؟,نَفسِ امّاره مانند خاری سه شعبه است . هر گونه که قرارش دهی در تنِ تو فرو می رود . تو چگونه می توانی از زخمِ آن جانِ سالم بدر بری ؟
آتشِ تَرکِ هوی در خار زَن / دست اندر یارِ نیکوکاران زَن,آتشِ ترکِ هوی و هوس را به خارِ نَفسِ امّاره بزن و آن را بسوزان و دست به دامنِ یارِ ناصح و نیکوکار شو و از او یاری بخواه . [ یارِ نیکوکار = اشاره است به مردان حق و ناصحانِ نیکوسرشت ( جواهر الاسرار ، دفتر سوم ، ص383 ) . انقروی یار نیکوکار را اوصافِ الهیه و اعمالِ صالحه و طاعاتِ ربّانیه می داند ( شرح کبیر انقروی ، جزو اوّل ، دفتر سوم ، ص 164 ) ]
چون ز حد بردند اصحابِ سَبا / که به پیشِ ما وَبا بِه از صبا,قومِ سبا ناسپاسی را از حد گذراندند و گفتند : برای ما بیماری وبا بهتر است از نسیمِ لطیفِ سحرگاهی .
ناصحانشان در نصیحت آمدند / از فُسوق و کُفر مانع می شدند,نصیحت کنندگانِ خیرخواه به نصیحتِ آنان پرداختند و آنان را از تباهکاری و ناسپاسی بازداشتند .
قصدِ خونِ ناصحان می داشتند / تخمِ فسق و ، کافری می کاشتند,ولی قومِ سبا آهنگِ قتلِ نصیحت کنندگانِ خود را کردند و بذر تباهکاری و ناسپاسی می افشاندند .
چون قضا آید ، شود تنگ این جهان / از قضا حلوا ، شود رنجِ دهان,هر گاه قضا و تقدیر الهی در رسد ، دنیا با همۀ فراخی بر انسان تنگ می شود و از قضا و تقدیر الهی ، حلوای شیرین موجبِ رنجِ آدمی می شود و دهانش را می آزارد .  
گفت : اِذا جاءَ القَضا ، ضاقَ الفَضا / تُحجَبُ الاَبصارُ اِذ جاءَ القضا,گفته اند : هر گاه قضا و قدر برسد ، فضا تنگ می شود ، یعنی از انسان کاری ساخته نمی شود . چشم ها هنگامِ آمدن قضا و قدر پوشیده می شود . یعنی آدم صلاح و ضرر خود را نمی تواند تمییز دهد . [ مصراع اوّل از امثال عرب است . ( احادیث مثنوی ، ص 74 ) ]
چشم ، بسته می شود وقتِ قضا / تا نبیند چشم ، کُحلِ چَشم را,هنگامی که قضا و تقدیر الهی در رسد . چشم از دیدن سود و زیان خود بسته می شود . چنانکه حتّی داروی تقویت بینایی را نیز نمی تواند ببیند . [ کُحل = به معنی سُرمه و یا سنگِ سُرمه است . دارویی بوده است که قدما از سنگِ اَثمَد می ساختند و آن را تقویت کننده چشم می دانستند ( تنسوخ نامۀ ایلخانی ، ص 174 و 175 ) / کُحلِ چشم = در اینجا کنایه از قدرت و مشیّتِ الهی است . ]
مکرِ آن فارِس چون انگیزید گَرد / آن غُبارت ز استغاثت دور کرد,آن سوارکار ، حیله ای بکار بست و گرد و غباری راه انداخت بطوریکه آن گرد و غبار تو را از یاری خواستن بازداشت . [ فارِس = سوار ، سوار بر اسب . سوارکارِ ماهر برای رد گم کردن از هر سو گرد و غبار راه می اندازد و تو نمی توانی جهتِ او را تمییز دهی . فارِس ، در اینجا کنایه از حق تعالی است ( شرح مثنوی ولی محمد اکبرآبادی ، دفتر سوم ، ص 17 و شرح کبیر انقروی ، جزو اول ، دفتر سوم ، ص 168 ) . حق تعالی نیز در این دنیا غبار علل و اسباب می انگیزد . انسان اگر ظاهربین باشد برای نجاتِ خود به اسباب متوجه می شود و مُسَبب الاسباب را نمی بیند و در نتیجه نمی تواند به او عرض حاجت نماید . ]
سویِ فارِس رَو ، مرو سویِ غُبار / ور نه بر تو کوبد آن مکرِ سوار,به طرفِ سوار برو نه به طرفِ گرد و غبار ، و اگر حیلۀ آن سوار ، تو را فریب دهد تو را خواهد کوفت .
گفت حق : آن را که این گُرگَش بخورد / دید گَردِ گُرگ ، چون زاری نکرد ؟,حق تعالی گفت : کسی که توسطِ گُرگِ قضا و قدر خورده شد ، گرد و غبار این گرگ را دید ولی چرا شیون و زاری نکرد و کسی را به یاری نخواست ؟ [ مولانا در ابیات بعدی می گوید : عجیب است که حیوانات ، وقتی بوی و اثرِ جانوران درنده را می شنوند به محلِ امن می گریزند امّا انسان به قدری در شهوات فرو رفته که آثارِ قضا و غضب الهی را نمی بیند و از آن حَذَر نمی کند . ]
او نمی دانست گَردِ گُرگ را ؟ / با چنین دانش چرا کرد او چَرا ؟,اگر او گرد و غبار گرگِ قضا و قدر را تمییز نمی داد و آن را نمی شناخت . پس چرا در چراگاهِ دنیا به چریدن مشغول شد ؟ [ انسانِ غافل در این دنیا در حجابِ هوی و هوسِ خود فرو رفته و مشیّتِ قاهر الهی و تقدیرِ قاطعِ او را نمی بیند و به راهِ صواب و صلاح باز نمی گردد و همچنان در ورطۀ تمتّع و شهوت رانی غوطه می خورد تا اینکه ناگهان تقدیرِ الهی ، بر او نازل می شود و گرفتار پنجۀ قویِ خود می کند . ]
گوسفندان بویِ گُرگِ با گزَند / می بدانند و به هر سو می خَزَند,برای مثال ، گوسفندان نیز بویِ گرگِ درنده را می فهمند و همان دَم که بویِ گرگ را احساس می کنند به هر طرف می گریزند و خود را پنهان می کنند .
مغزِ حیوانات ، بویِ شیر را / می بداند ، تَرک می گوید چَرا,مغزِ جانوران ، بوی شیر درنده را می شناسد ، همینکه جانوران در جایی بویِ شیر را احساس کردند ، چریدن را ترک می کنند و به جایی امن می روند .
بویِ شیرِ خشم دیدی ؟ باز گرد / با مناجات و حَذَر اَنباز گرد,اینک ای انسان اگر واقعاََ عاقلی و بوی خَشم و غضبِ الهی را احساس می کنی ، دست از تباهکاری بکش و با نیایش و پرهیزگاری همراه و شریک شو .
وا نگشتند آن گُرُه از گَردِ گُرگ / گرگِ محنت بعدِ گَرد آمد سترگ,آن گروهِ تباهکار ، گرد و غبار و آثارِ گرگِ غضبِ الهی را دیدند ولی از راهِ کجِ خود بازنگشتند و توبه نکردند . و بعد از آن همه گرد و غبار و آثار ، بالاخره گرگِ بلا و قهر که بسی بزرگ و سترگ بود به سراغشان آمد .
بر درید آن گوسفندان را به خشم / که ز چوپانِ خِرَد بَستند چشم,گرگِ بلا و قهرِ الهی ، تباهکاران را که گوسفندوار در مرتع شهواتِ دنیا می چریدند . با غضب فراوان از هم درید زیرا که آنان شبانِ عقل را نادیده گرفته بودند . [ چوپانِ خِرَد = در اینجا هم می تواند عقل باشد و هم راهنمایان فرزانه و دانا ]
چند چوپانشان بخواند و نآمدند / خاکِ غم در چشمِ چوپان می زدند,شبانِ عقل چند بار آنان را فراخواند ولی نیامدند و بدین ترتیب خاکِ غم و اندوه را به چشمِ آن شبان پاشیدند و او را اندوهگین کردند .
که برو ما از تو خود چوپان تریم / چون تَبَع گردیم هر یک سَروَریم ؟,آن تباهکاران به چوپانِ عقل و خِرَد و راهنمای دانا و خیرخواه گفتند : برو پیِ کارت که ما از تو در شبانی و مراقبت ، برتر و بالاتر یم . چگونه ممکن است که ما تابعِ تو شویم در حالی که هر یک از ما پیشوا و سرورِ قوم هستیم .
طُعمۀ گُرگیم و ، آنِ یار نَی / هیزمِ ناریم و ، آنِ عار نَی,تباهکاران با لجاجت و سرسختی به مردان حق می گویند : ما طُعمۀ گرگِ حق و غضبِ الهی می شویم ولی از او پیروی نمی کنیم . ما هیزمِ آتش می شویم ولی زیرِ بارِ ننگ نمی رویم . [ مصراع دوم اشاره به یکی از ضرب المثل های عرب است « آتش سزاوارتر از ننگ است » ( شرح اسرار ، ص 194 ) ]
حَمیَتی بُد جاهلیّت در دِماغ / بانگِ شومی بَر دمن شان کرد زاغ,این بیت خیلی فشرده و مختصر است و می گوید : قومِ سبا چنان تعصّب و غیرتِ جاهلانه بر مغز و دماغشان چیره شده بود که از پیروی و متابعت مردان خدا رخ برتافتند . بر اثرِ این تعصّب و تکبّر ، قهرِ الهی خانه و کاشانۀ آنان را ویران ساخت و آثاری از آن ویرانه بر جای ماند و زاغ ها در آن ویرانه ، بانگِ شوم سر دادند . [ مصراعِ اوّل اشاره است به آیه 26 سورۀ فتح « یادآر زمانی را که کافران در دل های خویش غیرتِ جاهلی بنهادند . پس خداوند بر دلِ رسول و مؤمنان ، آرامش فرو فرستاد … » ]
بهرِ مظلومان همی کندند چاه / در چَه افتادند و می گفتند : آه,آن قومِ تباهکار برای ستمدیدگان همیشه چاه می کندند ولی سرانجام خودشان در آن چاه فرو افتادند و آهِ حسرت می کشیدند .
پوستینِ یوسفان بشکافتند / آنچه می کردند یک یک یافتند,آن قوم پوستِ یوسفان یعنی انبیاء و اولیاء را کندند و آزارشان دادند . ولی هر جنایتی که کردند یک به یک جزای آن را در این دنیا دیدند .
کیست آن یوسف ؟ دلِ حق جویِ تو / چون اسیری بسته اندر کویِ تو,این بیت در دفعِ توهّمِ برخی از مردم گفته شده ، بعضی ها وقتی که سرگذشتِ ستمکاران تاریخ را می شنوند . خیال می کنند که خودشان آدم های منزّهی هستند و از خصال ناپسند ایشان مبرّا . لذا با غرور می گویند : ما که انبیاء و اولیاء را آزار نداده ایم . حضرت مولانا در اینجا پاسخ می دهد : می دانی آن یوسف کیست ؟ مسلماََ قلبِ حق طلبِ توست زیرا آن قلب مانند یک اسیر در زندان بدنِ تو بسته شده است .
جبرئیلی را بر اُستُن بسته یی / پرّ و بالش به صد جا خَسته یی,تو جبراییلی را به ستونی بسته ای ، یعنی روحِ لطیف را به ستونِ جسم بسته ای . و صد جای پَر و بال او را زخم کرده ای . [ توضیح جبرییل در شرح بیت 6 دفتر سوم آمده است ]
پیشِ او گوساله بریان آوری ؟ / گه کشی او را به کَهدان آوری ؟,تو پیشِ روح ، گوسالۀ بریان می گذاری ؟ یعنی لذایذ دنیوی و طعامِ نفسانی به او می دهی . و کاهی نیز او را به کاهدانِ دنیا می کشانی . [ طعامِ روح با طعامِ جسم ، فرق دارد و طعامِ روح ذکر و فکر و نیایش است . ]
که بخور ، این است ما را لوت و پوت / نیست او را جُز لقاء الله ، قُوت,بخور که خورد و خوراکِ ما همین است . در حالی که روح ، طعامی جز لقاء الله و شهودِ حق ندارد . لوت و پوت = انواع و اقسام خوردنی ]
زین شکنجه و امتحان ،  آن مبتلا / می کند از تو شکایت با خدا,روحِ گرفتار د ربندِ نفسانیات بواسطۀ این آزار و رنج از تو به درگاهِ خدا شکایت می کند .
کای خدا افغان ازین گُرگِ کُهُن / گویدش : نَک ، وقت آمد ، صبر کُن,می گوید : ای خدا فریاد از این گرگِ پیر ، حق تعالی به روح جواب می دهد : اینک صبر کن که زمانِ داد گرفتن تو نیز حتماََ فرا می رسد . [ فعل «آمد» در مصراع دوم ، لفظاََ ماضی است ولی معناََ مضارع ، زیرا از امری حتمی الوقوع خبر داده است ]
دادِ تو واخواهم از هر بی خبر / داد ، کِه دهَد جز خدای دادگر ؟,ای روح ، دادِ تو را از هر غافلی خواهم گرفت . جز خداوندِ دادگر چه کسی می تواند دادِ مظلومان را بستاند ؟ مسلماََ هیچکس .
او همی گوید که صبرم شد فنا / در فراقِ رویِ و یا رَبّنا,روحِ اسیر در زندان جسم با زبانِ حال به حضرتِ حق می گوید : پروردگارا کاسۀ صبرم لبریز شده و در فراقِ ذاتِ تو بیتاب شده ام .
احمدم ، درمانده در دستِ یهود / صالحم ، افتاده در دستِ ثَمود,پروردگارا من نیز مانند حضرتِ محمد (ص) در دستِ یهودیان گرفتار شده ام و مانند حضرت صالح (ع) گرفتارِ جهل و غفلتِ ثمودیان گشته ام .
ای سعادت بخشِ جانِ انبیا / یا بِکُش ، یا بازخوانم ، یا بیا,ای خدایی که به جانِ پیامبران سعادت می بخشی . یا مرا بکُش و یا به آستانت فرا خوان و یا با صفاتِ جمالی به مرتبۀ من تجلّی کُن .
با فراقت کافران را نیست تاب / می گُوَد : یا لَیتَنی کُنتُ تُراب,حتّی کافران نیز تابِ جدایی و دوری تو را ندارند . پس می گویند : ای کاش ، خاک بودم . [ مصراع دوم اشاره است به آیه 40 سورۀ نَبَا « همانا بترساندیم شما را از عذابی نزدیک ، روزی که آدمی ببیند آنچه را پیش فرستاده . و کافر گوید : کاشکی من خاک بودمی » ]
حالِ او اینست ، کو خود ز آن سو است / چون بُوَد بی تو ، کسی کآنِ تو است ؟,در جایی که حالِ کافر این باشد ، پس حالِ کسی که به تو منسوب است چگونه خواهد بود ؟ یعنی حالِ او دیگر خیلی وخیم است . [ ز آن سو = در اینجا اشاره به اهلِ فراق و جدایی از حق است / کانِ تو است = یعنی اهلِ وصال و پیوند با تو است ]
حق همی گوید که آری ای نَزِه / لیک بشنو ، صبر آر و ، صبر بِه,حضرتِ حق به آن روحی که اهلِ وصال است می گوید : ای روح پاک ، آری همینطور است . تو واقعاََ عاشقِ منی . ولی از من خوب بشنو و شکیبا باش که شکیبایی بهتر است . [ نَزِه = پاک ، پاکیزه ]
صبح نزدیک است ، خامُش ، کم خروش / من همی کوشم پِیِ تو ، تو ، مَکوش,سپیده دمان نزدیک است ، خموش باش و کمتر فغان کن . زیرا من برای تو می کوشم و تو در تکاپو و التهاب مباش . [ صبح نزدیک است = اشاره دارد به قسمتی از آیه 81 سورۀ هود ، حضرت لوط (ع) که از بی شرمی و تباهکاری قومِ بَدنهادش به ستوه آمده بود . چاره ای نداشت جز اینکه هلاکت آنان را آرزو کند . در همین که فرشتگان نزدِ او آمدند و خبر دادند که تباهکاران سپیده دمان هلاک خواهند شد و در تأکید بر قریب الوقوع بودن این هلاکت گفتند : « … آیا سپیده دمان نزدیک نیست ؟ » در این بیت مولانا از زبان حضرت حق به عاشق سالک می گوید : به زودی فراق تو به وصال تبدیل خواهد شد و از زندان جسم به مرغزارِ عالَمِ روح پرواز خواهی کرد . خوارزمی می گوید : زود باشد که دوالِ تَعال ( = بیا ) بر طبلِ یَدعُو ( = می خواند ، دعوت می کند ، منظور حضرت حق ، عاشق سالک را به سوی خود می خواند ) فرو کوبیم و خاشاکِ حوادث را از آستانۀ حوادث بروبیم و خبر اِرجِعی به گوشِ هوشِ تو رسانیم و تو را چون شاهباز به سویِ شَه باز خوانیم . ( جواهر الاسرار ، دفتر سوم ، ص 386 ) ]
صومعۀ عیساست خوانِ اهلِ دل / هان و هان ، ای مبتلا این دَر مَهِل,پرستشگاه حضرت عیسی (ع) ، سفرۀ صاحبدلان است . ای گرفتار بلا ، بهوش باش و بهوش باش که این آستانه را ترک نکنی . [ این حکایت که هر بامدا ، حاجتمندان و بیماران به صومعۀ حضرت عیسی (ع) روی می آوردند و از او التماس دعا می کردند و آن حضرت ایشان را شفا می بخشید . بدین صورت در منبعی و مأخذی مشاهده نشد . لیکن اصلِ این حکایت که دالِ بر شفابخشی حضرت عیسی (ع) است مورد تأکیدِ منابع اسلامی و مسیحی است . از آن جمله در انجیل متی ، باب 15 ، آیه 30 و 31 آمده است که کوران و لنگان و بیماران به دستِ آن حضرت شفا می یافتند . ]
جمع گشتندی ز هر اطراف خلق / از ضریر و لنگ و شلّ و اهلِ دلق,مردم از کور و لنگ و افلیج و ژنده پوش از هر طرف در آن صومعه گِرد می آمدند . [ ضریر = نابینا ]
بر دَرِ آن صومعۀ عیسی صَباح / تا به دَم ، اوشان رهانَد از جُناح,این حاجتمندان ، هر بامداد به پرستشگاهِ حضرت عیسی (ع) می آمدند تا آن حضرت ، ایشان را با نَفَسِ گرمِ خویش از گناه و یا امراضِ مختلف نجات دهد . [ جُناح = لفظاََ به معنی گناه و بِزه است . با این تقدیر ، آنان می خواستند که از آن حضرت ، راهِ وصول به هدایت را بیاموزند . ولی سیاقِ ابیات حاکی از این است که آنان از او می خواستند که از امراضِ گوناگون نجات یابند . برخی از شارحان جُناح را جَناح ( = بال )  فرض کرده و نیز کلمه «از» را تعلیلی گرفته اند و چنین معنی کرده اند . به علتِ اینکه حضرت عیسی (ع) به ایشان بال و پَرِ سلامتی بخشید از قیدِ امراض نجات یافتند ( شرح اسرار ، ص 192 ) ]
او چو فارغ گشتی از اورادِ خویش / چاشتگه بیرون شدی آن خوب کیش,آن پیامبرِ نیک آیین همینکه از نیایش فارغ می شد ، در آغازِ بامداد از صومعۀ خود بیرون می آمد . [ چاشتگه = وقتِ چاشت ، بامداد / چاشت = یک قسمت از چهار قسمت روز را گویند ]
جَوق جَوقی مبتلا دیدی نزار / شِسته بر دَر ، در امید و انتظار,دسته دسته از بیماران و مبتلایانِ رنجور و لاغر را می دید که کنار صومعۀ او به امیدِ شفا یافتن به انتظار نشسته اند . [ جَوق = جمع ، دسته ، گروه / شِسته = مخفف نشسته ]
گفتی : ای اصحابِ آفت از خدا / حاجتِ این جملگانتان شد روا,عیسی (ع) به آنان می گفت : ای آفت زدگان ، حاجتِ همۀ شما از لطفِ حق تعالی برآورده شد . یعنی همۀ شما به شفا رسیدید .
هین روان گردید بی رنج و عَنا / سویِ غفّاریّ و اِکرامِ خدا,ای آفت زدگان ، بهوش باشید و بی هیچ رنج و مشقتی به سوی بارگاه آمرزش و بزرگواری حق تعالی روان شوید . [ تا نیاز شما برآورده شود ]
جُملگان چون اُشترانِ بسته پای / که گُشایی زانویِ ایشان به رای,همۀ آن آفت زدگان مانندِ شترانِ پای بسته بودند که تو با اراده و تدبیر خود بند از پای آنان گشودی .
خوش دوان و شادمانه سویِ خان / از دعای او شدندی پا دوا,بر اثرِ دعای حضرت عیسی (ع) ، آن بیماران ، با شادی و خوشحالی به سوی خانه و کاشانۀ خود می دویدند .
آزمودی تو بسی آفاتِ خویش / یافتی صحّت از این شاهانِ کیش,تو نیز ای بی وفا ، تا به حال چندین بار این موضوع را امتحان کرده ای . بر اثرِ نَفَسِ گرمِ امیرانِ دین و ایمان (اولیاء الله) از گرفتاری های فراوانِ خود رهیده ای .
چند آن لنگیِّ تو رَهوار شد / چند جانت بی غم و آزار شد,تا به حال چند مرتبه ، لنگی و بیچارگی تو بر طرف شده و تو از بندِ اندوه و آزار رهیده ای .
ای مُغَفّل رشته ای بر پای بند / تا ز خود هم گُم نگردی ای لَوَند,ای کودن ، ای شهوت پرستِ عشوه گر ، تو نیز ریسمانی بر پای خود ببند تا خود را گم نکنی . [ شاید اشاره باشد به ماجرای هَنبقۀ احمق ، او ریسمان و یا نشانی بر پا و یا عضوی از اعضای بدنش می بست تا هر بار که خود را گم کرد بدان وسیله خود را بیابد ( شرح کبیر انقروی ، جزو اوّل ، دفتر سوم ، ص 139 ) / مُعقّل = کودن ، سبک مغز / لَوَند = شهوت پرست و عشوه گر ( سرّ نی ، ج 1 ، ص 221 ) ]
ناسپاسیّ و ، فراموشیّ تو / یاد نآورد آن عسل نوشیّ تو,ای غفلت زده ، ناسپاسی و فراموشی تو نسبت به نعمت ها و الطاف اولیاء الله ، نوشیدن عسل را به یادِ تو نیاورد . [ عسل نوشی = منظور همان احسان و اِنعامی است که اولیاء الله در حقِ تو کرده اند ]
لاجَرَم آن راه ، بر تو بسته شد / چون دلِ اهلِ دل ، از تو خسته شد,ناگزیر ، راهِ احسان و الطافِ صاحبدلان به روی تو بسته شد زیرا که تو با ناسپاسیِ خود دلِ آنان را زخمین کرده ای .
زودشان دریاب و استغفار کُن / همچو ابری ، گریه هایِ زار کُن,شتاب کن و آنان را هر چه سریعتر پیدا کن و در حضورشان آمرزش بخواه . و همچون ابر ، زار زار گریه کن و اشک بریز .
تا گُلِستانشان سویِ تو بشکُفَد / میوه های پخته بر خود واکفَد,تا بر اثرِ این گریه ها ، قلبِ آنان به سویِ تو باز شود و میوه های معانی و اسرار ربّانی آنها از شدّتِ پختگی و رسیدگی از هم شکافته شود . [ و تو را از حلاوتِ آن معانی بهره مند سازند / واکفد = شکافته گردد / کفیدن = شکافتن ]
هم بر آن دَر گَرد ، کم از سگ مباش / با سگِ گهف ار شدستی خواجه تاش,اگر همخو و هم سرشتِ سگِ اصحابِ کهف هستی یعنی اگر واقعاََ وفاداری ، در اطرافِ درگاه صاحبدلان بگرد و از سگ کمتر مباش . [ خواجه تاش = همشهری ، دو نفر که اهلِ یک شهر باشند . در این بیت منظور همخو شدن با سگ در وفاداری است ]
چون سگان هم مر سگان را ناصِحَند / که دل اندر خانۀ اوّل ببند,زیرا سگ ها نیز یکدیگر را اندرز می دهند و با زبان حال می گویند : برو نسبت به خانۀ اوّل خود وفادار باش . [ سگان اینگونه عادت دارند که وقتی سگی غریبه به محلّۀ آنان درآید به او حمله می کنند و او را می رمانند . در واقع به او می گویند : برو به محلّۀ خود وفادار باش . ]
آن دَرِ اوّل که خوردی استخوان / سخت گیر و حق گزار ، آن را مَمان,به آن سگِ غریبه می گویند ، برو مقیمِ همان درگاهی شو که استخوان از آنجا خورده ای . حرمتِ آن درگاه را سفت و سخت نگه دار و حق شناسی کن و هرگز آنجا را ترک مکن . [ آن را ممان = آنجا را ترک مکن ]
می گزندش کز ادب آنجا رود / وز مقامِ اوّلین مُفلِح شود,سگان محلّه ، آن سگِ غریبه را گاز می گیرند تا شرطِ ادب را نگه دارد و به همان جای اوّل باز گردد و رستگار شود . [ مُفلح = رستگار ]
می گزندش کِای سگِ طاغی برو / با وَلیّ نعمتت یاغی مشو,سگان محلّه ، آن سگِ غریبه را گاز می گیرند و با زبان حال به او می گویند : ای سگِ سرکش و یاغی برو و با ولی نعمتِ خود سرکشی مکن .
بر همان دَر ، همچو حلقه بسته باش / پاسبان و ، چابک و ، برجَسته باش,برو و مانند حلقه به آن در پیوسته و وابسته باش و نگهبان و چابک و نمونه باش .
صورتِ نقضِ وفایِ ما مَباش / بی وفایی را مکُن بیهوده فاش,کاری مکن که صفتِ وفاداری ما سگ ها را نقض کنی و بی وفایی را بیهوده اشاعه مده .
مر سگان را چون وفا آمد شعار / رَو ، سگان را ننگ و بدنامی میار,بی گمان ، وفاداری شعار سگان است . ای سرکش برو و مایه ننگ و بدنامی سگ ها مشو . [ چون ما سگ ها نزدِ بنی آدم به خاطر وفاداری ، آبرو داریم . پس آبرو و اعتبار ما را نبر . ]
بی وفایی چون سگان را عار بود / بی وفایی چون روا داری نمود ؟,در جایی که بی وفایی مایه ننگ و بدنامی سگان است . تو چگونه جایز می دانی که از خود بی وفایی نشان دهی .
حق تعالی ، فخر آورد از وفا / گفت : مَن اوفی بِعَهدِِ غَیرِنا ؟,حضرت حق تعالی ، نسبت به خوی وفاداری ، فخر و مباهات کرده و فرموده است : چه کسی به جُز ما ، در عهد و پیمان وفادارتر است . [ اشاره است به قسمتی از آیه 111 سورۀ توبه « … و کیست وفادارتر از خدا به عهد و پیمان خویش ؟ بدین خرید و فروخت خود شادمانی کنید و آن رستگاری سترگی است »
بی وفایی دان ، وفا با رَدِ حق / بر حقوقِ حق ندارد کس سَبَق,وفاداری با مردودانِ حضرتِ حق را باید واقعاََ بی وفایی بحساب آوری . زیرا هیچ کس بر حقوقِ حضرتِ حق ، پیشی نمی گیرد . [ رَدِ حق = آنکه از نظرِ حق تعالی مردود است ( شرح مثنوی ولی محمد اکبرآبادی ، دفتر سوم ، ص 13 )
حقِ مادر بعد از آن شد ، کآن کریم / کرد او را از جَنین تو غریم,بعد از حقوقِ خدا ، واجب است که حقوقِ مادر رعایت شود ، زیرا خداوندِ بخشنده از زمانی که تو جَنین بودی او را وام خواهِ تو کرده یعنی نسبت به تو دارای حق است . [ غَریم = وام دار ، وام خواه ، این کلمه از اضداد است . در اینجا معنی دوم مراد است ]
صورتی کردت درونِ جسمِ او / داد در حملش وَرا آرام و خو,حق تعالی تو را در زهدانِ مادرت ، شکل و صورت بخشید و برای حمل و بارداری تو به وی آرامش و خویِ مادری داد . [ اشاره است به آیه 6 سورۀ آلِ عمران « اوست کسی که صورت بخشد شما را در زهدان مادران هرگونه که بخواهد . جز او معبودی نیست و اوست ارجمند فرزانه » ]
همچو جزوِ مُتّصل دید او تو را / متّصل را کرد تدبیرش جدا,مادر ، تو را جزیی پیوند یافته با وجودِ خودش می دانست . ولی تدبیر حق تعالی اقتضاء کرد که تو را از وجودِ مادرت جدا کند . [ بنابراین وقتی دورانِ زایمان می رسد و مادر ، فرزندِ خود را طبق مشیّتِ خدا به دنیا می آورد . دلیل بر این است که حقوقِ حق تعالی مقدّمِ بر اوست . ]
حق ، هزاران صنعت و فن ساخته است / تا که مادر بر تو مِهر انداخته است,حق تعالی هزاران کار و هنر بکار بسته تا مادرت نسبت به تو مهربانی ورزد .
پس حقِ حق ، سابق از مادر بُوَد / هر که آن حق را نداند ، خَر بُوَد,بنابراین نتیجه می گیریم که حقوقِ خداوند از هر لحاظ بر حقوقِ مادر مقدّم است . هر کس آن حقوق را نشناسد ، حتماََ یک خر است .
آنکه مادر آفرید و ضَرع و شیر / با پدر کردش قرین آن خود مگیر,آن کسی که مادر و پِستان و شیر را خلق کرد و او را با پدر همسر و قرین ساخت ، خداوند است و سبب این قرین شدن را به خود نسبت مده . [ بیت فوق نیز دلیل دیگری است بر تقدّمِ حقوقِ خدا بر حقوقِ مادر . جمله «آنِ خود مگیر» مبهم است . برخی نوشته اند یعنی اینها مهم نیست ( شرح مثنوی شریف ، دفتر سوم ، ص 79 و مثنوی استعلامی ، ج 3 ، ص 238 ) . اکبرآبادی می گوید : قرین شدن مادر را با پدر از خود مدان که به مقتضای شهوت قرین وی شده . بلکه حق ، او را به جهتِ آفریدن تو با پدرت قرین کرده است ( شرح مثنوی ولی محمد اکبرآبادی ، دفتر سوم ، ص 13 ) . بنابراین مولانا ، حقوقِ الهی را بر همۀ روابط و پیوندها ارجحیّت می دهد . ]
ای خداوند ، ای قدیم احسانِ تو / آنکه دانم ، و آنکه نَی ، هم آنِ تو,ای خداوند ، ای که احسان قدیم داری . چه نعمت هایی که می شناسم و چه نعمت هایی که نمی شناسم جملگی از آنِ توست . [ ملا هادی سبزواری گوید : مراد از احسان ، وجود ظهوری و فیضِ مقدّسِ اوست که در مجرّد ، مجرّد و در جسمانی ، جسمانی و در روحانی ، روحانی و در معانی ، معانی ، و بذاته منزّه است از تعیّنات . ( شرح اسرار ، ص 193 ) ]
تو بفرمودی که حق را یاد کُن / ز آنکه حقِ من نمی گردد کُهُن,تو خود فرمودی که خدا را یاد کن ، زیرا حقِ من و حکم و فرمانِ من کهنه و فانی نمی شود .
یاد کن لطفی که کردم آن صُبوح / با شما از حفظ در کشتیِ نوح,ای آدمیزادگان ، بخصوص آن لطفی که در کشتی نوح (ع) در آن سحرگاهان با شما کردم یاد کنید . زیرا با کشتی نوح (ع) ، نیاکان و اجدادِ شما را حفظ کردم . [ صبوح = پگاه ، بامداد ، شرابی که در بامداد خورند ]
پیله بابایانتان را آن زمان / دادم از طوفان و ، از موجش امان,من اجداد شما را در آن روزگار بوسیله کِشتی نوح (ع) از طوفان و امواجِ دریا حفظ کردم . [ به آیات 37 به بعد سورۀ هود رجوع شود ]
آبِ آتش خو ، زمین بگرفته بود / موجِ او ، مر اوجِ کُه را می ربود,آبِ پُر خَشم و خروش ، همۀ زمین را فرا گرفته بود و امواجِ آب ، حتی به ستیغِ کوه ها نیز می رسید . [ آبِ آتش خو = شاید اشاره به خروش آب داشته است زیرا معمولا خشم و خروش را به آتش تشبیه می کنند و این تعبیر شاید نوعی اشاره به آیه 40 سورۀ هود و آیه 27 سورۀ مومنون باشد که مقدمۀ طوفانِ نوح (ع) را فَوَران آب از تنور دانسته است . طبرسی در تفسیر فارَالتّنّور ( = آب از تنور زهید ) وجوهی نقل می کند و ضمن آن وجوه ، آن را کنایه از شدت یافتن خشم الهی گرفته است ( مجمع البیان ، ج 5 ، ص 163 ) ]
حفظ کردم من ، نکردم رَدِّتان / در وجودِ جَدِّ جَدِّ جَدِّتان,ای آدمیزادگان ، من شما را در وجودِ اجدادِ پیشینتان حفظ کردم و شما را از درگاهِ رحمتم مردود نساختم .
چون شدی سَر ، پُشتِ پایت چون زَنم ؟ / کارگاهِ خویش ، ضایع چون کنم ؟,وقتی که تو ای انسان ، سردارِ این جهان شدی . چگونه به تو پشتِ پا بزنم ؟ یعنی چگونه تو را از خود دور کنم و چگونه کارگاهِ آفرینش خویش را تباه کنم ؟ [ اکبرآبادی در توضیح « چون شدی سَر » می گوید : نسبت انسان به عالَم ، نسبت سَر است به بدن . چنانکه بدن با بُریدنِ سَر فانی شود و همچنین عالَم به فنای انسان ، معدوم می گردد . ( شرح مثنوی ولی محمد اکبرآبادی ، دفتر سوم ، ص 15 ) . ابن عربی گوید : « آفرینش جهان با خلقت انسان کامل به کمال رسید» ( فصوص الحکم ، ج 1 ، ص69 ) بنابراین انسان ، سرآمد و سرگُلِ جهان و اشرف موجودات است ]
چون فدایِ بی وفایان می شوی / از گُمانِ بَد ، بدان سو می روی ؟,ای آدمیزاد ، چرا خود را فدای بی وفایان می کنی و بر اثرِ بَد گمان شدن به من ، به سوی آنان می گرایی ؟
من ز سهو و ، بی وفایی ها بَری / سویِ من آیی ، گُمانِ بَد بَری ؟,من (حق تعالی) از هر گونه خطا و بی وفایی مبرّا هستم . آیا تو وقتی که به طرفِ من می آیی نسبت به من بَد گمانی داری ؟ حال آنکه باید به خدا نیک گمان باشی .
این گُمانِ بَد بَر آنجا بَر ، که تو / می شوی در پیشِ همچون خود ، دو تُو,این گمانِ بَد را به جایی ببر که در برابرِ بشری مانند خودت چنان تعظیم می کنی که آدم خیال می کند که به رکوع رفته ای . ( دو تُو = دو تا ) [ بنابراین نسبت به حق تعالی خوش بین باش ولی نسبت به عهد و پیمانِ انسان ها ، محتاط و بَدبین . زیرا نمی شود به عهد و پیمان آنها اعتماد کرد . ای بسا با مشاهدۀ کمترین سود و زیانی پیمان خود را نقض کنند . ]
بس گرفتی یار و ، همراهانِ زَفت / گر تو را پُرسم که کُو ؟ گویی که : رفت,تو تا به حال دوستان و رفیقانِ بسیاری برگزیده ای که جملگی افرادی به ظاهر متشخّص و بزرگ بوده اند . اگر از تو سؤال کنم که : آن دوستان و رفیقان کجا هستند ؟ می گویی : رهسپارِ دیارِ عدم شده اند . و یا از تو بُریده و پِی کارِ خود رفته اند . [ زَفت = در اینجا بظاهر بزرگ و مهم ]
یارِ نیکت رفت بر چرخِ بَرین / یارِ فِسقت رفت در قعرِ زمین,رفیقِ نیک سیرتِ تو به جهانِ برین و عالَمِ علّیین پر گشوده و رفیقِ بَد سیرتِ تو در ژرفنایِ زمین جای گرفته است . چون هر کسی به اصلِ خود می پیوندد .
تو بماندی در میانه آنچنان / بی مدد ، چون آتشی از کاروان,تو در این میان چنان بی یار و یاور مانده ای که گویی آتشی باقی مانده از یک کاروانی . [ و مسلماََ این آتش به زودی خاموش می شود . پس به یارانِ آفل دل مبند . ]
دامنِ او گیر ، ای یارِ دلیر / کو مُنزّه باشد از بالا و زیر,پس ای دوستی که نسبت به حق ، دلیر و گستاخ شده ای . تا به دیارِ عدم نشتافته ای ، دامنِ لطف و عنایت او را بگیر که او از بالا و پایین یعنی از مکان مبرّاست .
نی چو عیسی سویِ گردون بَر شود / نی چو قارون در زمین اندر رود,حق تعالی نه مانند حضرت عیسی (ع) به سوی آسمان صعود می کند و نه مانند قارون به ژرفنای زمین می رود . [ توضیح عروج عیسی در شرح بیت 649 دفتر اوّل و شرح بیت 2789 دفتر اوّل آمده است ] ]
با تو باشد در مکان و ، بی مکان / چون بمانی از سَرا و ، از دکان,اگر تو از خانه و دکانِ خود جدا شوی ، حق تعالی به اقتضای مقامِ معیّت ، در مکان و لامکان همراهِ توست . [ سرا و دکان = کنایه از عالَمِ مکان است . بنابراین آدمی چه در جهانِ ماده و چه در جهانِ معنا باشد ، خدا همراه اوست / مقام معیّت = شرح بیت 1464 دفتر اوّل ]
او برآرد از کدورت ها صفا / مر جفاهایِ تو را گیرد وفا,حق تعالی ، تیرگی های اعمالِ زشت را به صفای اعمالِ صالح مبدّل می کند و ستمکاری های تو را وفاداری تلقّی می کند . [ اشاره است به آیه 70 سورۀ فرقان « مگر آنکه توبه کند و ایمان آورد و عمل صالح بجای آرد ، بدینسان حق تعالی ، بدی های ایشان را به نیکی ، دگر سازد و خداوند آمرزگارِ مهربان است » ]
چون جفا آری ، فرستد گوشمال / تا ز نقصان وا روی سویِ کمال,هر گاه دست به ستم بیالایی ، حق تعالی تو را گوشمالی و تأدیب می کند تا از کاستی و عیب برهی و رهسپار مقصدِ کمال شوی . [ بر حسب ظاهر میان این بیت وبیت قبل منافات وجود دارد زیرا گاه ، تأدیب و گوشمالی نیز عینِ لطف است . چنانکه مادر شفیق ، فرزند خود را برای دور شدن از مهلکه تنبیه می کند ( شرح مثنوی ولی محمد اکبرآبادی ، دفتر سوم ، ص 15 ) ]
چون تو وِردی ترک کردی در روش / بر تو قَبضی آید از رنج و تبش,هر گاه تو یکی از اوراد و اذکار طریقتی را ترک کنی ، دجار دلتنگی می شود و این رنج و اضطرابی است که بر اثرِ ترکِ ذکرِ تو عارض می شود . [ قَبض = شرح بیت 2961 دفتر دوم ]
آن ادب کردن بُوَد ، یعنی : مَکُن / هیچ تحویلی از آن عهدِ کُهُن,آن قبضی که به تو دست می دهد همان تأدیب و گوشمالی تو است و معنایش این است که : در پیمانی که با خداوند در عالَمِ اَلَست بسته ای هیچگونه تغییری نده . [ عهد کُهُن = اشاره است به میثاق عالم اَلَست / عالَمِ اَلَست = شرح بیت 1241 دفتر اوّل ]
پیش از آن کین قَبض ، زنجیری شود / این که دل گیریست ، پاگیری شود,پیش از آنکه گرفتگی روانی به زنجیری مبدّل شود و این گرفتگی روانی اینک بر دلت عارض شده و فردای قیامت پاگیر و اسیر کننده ات می شود .
رنج معقولت شود محسوس و فاش / تا نگیری این اشارت را به لاش,در آن زمان است که رنجِ نامحسوس به کیفر محسوس و مجسّم تبدیل می شود . تا اینکه این اشاره ها و گوشمالی ها را که اینک بر تو وارد می شود هیچ و بی مقدار تصور نکنی .
در معاصی قبض ها دلگیر شد / قبض ها بعد از اَجَل زنجیر شد,پریشان حالی های حاصل از گناهان ، دلگیر و رنج آور است ولی پریشان حالی های پس از مرگ به زنجیرِ کیفر مبدّل می شود . [ در سه بیت اخیر به تجسّمِ اعمال در عالمِ برزخ و حشرِ اکبر اشاره شده است . توضیح بیشتر در شرح بیت 1690 دفتر اوّل و شرح بیت 2589 دفتر اوّل آمده است ]
نُعطِ مَن اَعرَض هُنا عَن ذِکرِنا / عیشَةََ ضَنکاََ و نَجزی بِالعَمی,هر کس در این دنیا از یادِ ما رُخ برتابد . ما نیز در عوض ، زندگانی تنگی به او می دهیم و کوری را جزای او می سازیم . [ اقتباسی واضح از آیه 124 سورۀ طه « و هر که رخ برتابد از یاد من ، برای اوست زندگانی تنگ و برانگیزانیمش نابینا به روز حشر » ]
دزد چون مالِ کسان را می بَرد / قبض و دلتنگی دلش را می خَلَد,برای مثال ، وقتی که دزدی مالِ کسی را می دزدد . دچارِ گرفتگی روحی و دلتنگی می شود .
او همی گوید : عجب این قبض چیست ؟ / قبضِ آن مظلوم کز شَرّت گریست,آن دزد با خود می گوید : شگفتا ، این دلتنگی و رنجِ درون دیگر چیست ؟ به آن دزد بگو : این دلتنگی ، همان دلتنگی و دل شکستگیِ صاحبِ مال است که از شرّ تو گریسته و جگرش سوخته است .
چون بدین قبض ، التفاتی کم کُند / بادِ اِصرار ، آتشش را دَم کُند,اگر آن دزد نسبت به این گرفتگی روحی و دلتنگی ، کم توجّهی کند . بادِ اصرار و پافشاری بر گناه و کژی ، آتشِ این دلتنگی و التهاب را بیشتر می کند . [ دَم کردن = دمیدن ، آتش بر اثرِ دمیدن شعله ورتر می شود ]
قبضِ دل ، قبضِ عَوان شد لاجرم / گشت محسوس آن معانی ، زَد عَلم,ناگزیر این دلتنگی باعث می شود که دزد به دستِ مأموران گرفتار شود ، بدین ترتیب گرفتگی های روحی او ، مصداقِ عینی پیدا می کند . یعنی گرفتگی دل به گرفتاری زندان تبدیل می شود . [ زَد عَلَم = نشانه زد ، پرچم زد ، در اینجا به معنی جلوه کرد ، آشکار شد ]
غصّه ها زندان شده ست و چارمیخ / غصّه بیخ است و ، بروید شاخ بیخ,غم ها و غصه ها برای گناهکاران و مجرمان به منزلۀ زندان و چارمیخ است . غم و غصه در مَثَل مانند ریشه است که موجبِ روییدن برگ و شاخه و میوه می شود . [ چار میخ = چهار میخ ]
بیخ پنهان بود ، هم شد آشکار / قبض و بسطِ اندرون ، بیخی شمار,ریشه های نهان در دلِ زمین آشکار می شود . بنابراین ، قبض و بسطِ خود را به منزلۀ یک ریشه فرض کن . ( قبض و بسط = شرح بیت 2961 دفتر دوم ) [ احوال درونی انسان ، خواه دلتنگی باشد و خواه شادمانی ، به مقتضای شرایطِ خارجی در اعمال و رفتار او ظهور می کند . لازم به توضیح است که اصطلاح قبض و بسط که در ابیات اخیر بکار رفته با معانی رسمی آن در کُتبِ صوفیه متفاوت است . مولانا این دو اصطلاح را متناسب با ذوق و مقصودِ خویش بکار برده است . ]
چونکه بیخِ بَد بُوَد ، زودش بزن / تا نروید زشت خاری در چمن,هنگامی که در باطن و ضمیر خود ریشۀ بَد یافتی . یعنی دانستی که دچار احوال نازل روحی شده ای . بیدرنگ قطعش کن تا در مرغزارِ وجودت ، خاری مزاحم از اعمال و کردار بَد نرُوید .
قبض دیدی ، چارۀ آن قبض کُن / ز آنکه سَرها جمله می روید زِ بُن,اگر در باطن و ضمیرت دلتنگی و گرفتگی دیدی ، آن را چاره کن . زیرا شاخ و برگ اعمال و اقوال از ریشۀ روح و روان می روید . پس بنگر که چه کرده ای .
بسط دیدی ، بسطِ خود را آب دِه / چون برآید میوه ، با اصحاب دِه,اگر در باطن و ضمیرت آثارِ و علائمِ شکفتگی روحی و انبساطِ روانی دیدی . آن احوالِ عالی روحی را با آبِ طاعت و عبادت و ذکر و فکر سیراب کن و همینکه میوه های آن به صورت اعمال و اقوالِ نیک نمایان شد به یاران و رفیقانِ طریق نیز عطا کن .
جَهدِ فرعونی ، چو بی توفیق بود / هر چه او می دوخت ، آن تفتیق بود,چون تلاشِ فرعون بیهوده بود . هر چه می دوخت از هم گسسته می شد . [ تقتیق = شکافتن ]
از مُنَجّم بود در حکمش هزار / وز مُعَبّر نیز و ، ساحر بیشمار,هزار منجّم تحتِ فرمانِ فرعون بودند و نیز تعدادِ بیشماری خواب گزار و جادوگر . [ مُنَجّم = اختر شناس ، اختر نگار ، کسی که اختران و افلاک را بیشتر از جهتِ تأثیرِ آنان در زمین موردِ مطالعه قرار می دهد . و کارِ او تنجیم و صدورِ احکامِ نجومی است . او را نباید با هیئت شناس و کسی که با قواعدِ علمی در بارۀ ستارگان و افلاک و قوانین حاکم بر آن تحقیق می کند اشتباه کرد . ( فرهنگ اصطلاحات نجومی ، ص 757 ) مُعَبِّر = خواب گزار ، تفسیر کنندۀ رویا ، علم تعبیر خواب یکی از شریف ترین علوم است و آن عبارت است از معرفت به احوالِ خواب ها و تعبیر و تفسیر آن . طبق مفاد آیه 21 سورۀ یوسف ، این علم را حق تعالی به حضرت یوسف (ع) عطا کرده است . در تعبیر خواب شرایطی وجود دارد که در کُتُبِ مربوطه آمده است . ( نفایس الفنون ، ح 3 ، ص 219 ) سِحر = در اصل به معنی برگرداندن است و ساحر با سِحرِ خود ، نظرها را از حق به باطل می گرداند و لباسِ حق بر باطل می پوشد . بیضاوی می گوید : مراد از سِحر فنی است که با استعانت از شیطان و تقرّب به او حاصل می شود . ولی کارهای اهلِ شعبده تسامحاََ نام سِحر به خود گرفته ، در حالیکه آن کارها سِحر نیست و شرعاََ مذموم محسوب نمی شود . سبب سِحر ، پنهان و درک آن برای اکثریتِ عقول دشوار است . و آن علمی است که در بارۀ معرفتِ احوالِ فلکی و اوضاعِ کواکب و رابطۀ آن با امور زمینی و موالید ثلاثه بحث می کند . این فن شرعاََ حرام است مگر برای دفعِ سِحر . ( کشاف اصطلاحات الفنون ، ج 1 ، ص 648 ) مؤلفان سِحر و علوم غریبه تألیفاتِ خود را در این باب عمداََ دشوار و مغلق نوشته اند تا هر کس و ناکسی از آن سر در نیاورد . چنانکه مَسلمۀ مَجریطی از بزرگان علوم غریبه در غایة الحکیم ، قواعدِ این فن را بسیار دشوار بیان کرده است . ]
مَقدمِ موسی نمودنش به خواب / که کُند فرعون و ، مُلکش را خراب,در عالَمِ رویا به فرعون خبر داده شد که بزودی حضرت موسی زاده خواهد شد و او و حکومتش را نابود خواهد کرد .
با مُعَبِّر گفت و ، با اهلِ نجوم / چون بُوَد دفعِ خیال و ، خوابِ شوم ؟,فرعون ، رویای خود را برای خواب گزاران و منجمان بازگو کرد و از آنها پرسید : چگونه می شود این رویا و خواب شُوم را خنثی کرد ؟
جمله گفتندش که تدبیری کنیم / راهِ زادن را چو رهزن می زنیم,همۀ منجمان و خواب گزاران گفتند : ای پادشاه ، تدبیری خواهیم اندیشید و راهِ زائیدن موسی را مانند راهزنان می بندیم .
تا رسید آن شب که مَولِد بود آن / رأی این دیدند آن فرعونیان,تا اینکه آن شب فرا رسید . آن شب ، آن شب ، شبِ انعقادِ نطفۀ حضرت موسی (ع) بود . آنها به اتفاقِ آراء این چاره را اندیشیدند . [ مَولِد = هم اسم زمان است و هم اسم مکان ، به معنی زمان زائیدن و مکان زائیدن . امّا در اینجا به معنی زمان انعقاد نطفه است ]
که برون آرند آن روز از پگاه / سوی میدان ، بزم و تختِ پادشاه,صبح زود ، تخت و بساط فرعون را در میدان شهر برپا کنند .
اَلصَّلا ای جمله اسرائیلیان / شاه می خواند شما را ز آن مکان,بانگ همی زنید که ای قومِ بنی اسرائیل ، فرعون همۀ شما را فرا می خواند . از مکان های خود برون آیید و بشتابید . [ اَلصّلا = شرح بیت 2278 دفتر اوّل ]
تا شما را رو نماید بی نقاب / بر شما اِحسان کند بهرِ ثواب,تا فرعون ، بی حاجب و مانع ، خود را به شما نشان دهد و برای ثواب به شما احسان کند .
کآن اسیران را بجز دوری نبود / دیدنِ فرعون ، دستوری نبود,زیرا بنی اسرائیل که اسیرِ قدرت و حکومتِ فرعون بودند . همیشه از او دور بودند و هیچگاه اجازه نداشتند که به حضور او برسند .
گر فتادندی به رَه در پیشِ او / بهرِ آن یاسه بخفتندی به رُو,تازه اگر بطور اتفاقی با فرعون برخورد می کردند . طبق قانون باید رُخسار بر خاک می نهادند . [ یاسه = یاسا ، رسم و قاعده ، قانون ]
یاسه این بُد که نبیند هیچ اسیر / در گه و بیگه لقایِ آن امیر,طبق قانونی که برای بنی اسرائیل وضع شده بود . هیچیک از افرادِ بنی اسرائیل که اسیر حکومتِ فرعون بودند . هیچگاه حق نداشتند به روی او نگاه کنند .
بانگِ چاووشان چو در رَه بشنود / تا نبیند ، رُو به دیواری کند,همینکه صدای نگهبانان و جارچیان فرعون را می شنیدند باید بلافاصله رو به دیوار می کردند تا چشمشان به او نیفتد .
ور ببیند رویِ او ، مُجرِم بُوَد / آنچه بتّر ، بر سرِ او آن رود,و اگر احیاناََ نگاهِ یکی از آنان به فرعون می افتاد . گناهکار به شمار می آمد و در اینصورت دچار بدترین کیفر می شد .
بودشان حرصِ لقایِ مُمتنع / چون حریص است آدمی فیما مُنِع,امّا بنی اسرائیل ، حریص بودند که چهرۀ فرعون را که دیدنش ممنوع بود مشاهده کنند . زیرا انسان نسبت به هر چیزی که بازش دارند حرص می ورزد . [ مصراع دوم اشاره است به مَثَلِ رایج « انسان به هر چیز که از آن بازداشته شود حریص می شود » ( البته منع بر دو گونه است : یکی منع تؤام با توجیه منطقی و علمی و دیگری ، منعِ تؤام با شدّت و سخت گیری های نابخردانه . بدون شک همۀ انبیاء و اولیاء نیز مردم را از زشتی ها بازمی داشته اند . امّا این منع ، پایه عقلی و منطقی داشت و در ضمیر آدمی ، نیرانِ میل به بدی ها خموش می شد . امّا نابخردان نیز مردم را از اموری منع می کنند و بی گمان ، این منع ، نایرۀ میلِ آنان را تیزتر می کند . ]
ای اسیران ، سویِ میدانگه روید / کز شهنشه دیدن و جُود است امید,ای اسیران یعنی ای بنی اسرائیل ، به سوی میدان بروید که امید است شاه را ببینید و از او اِنعام بگیرید . [ فرعونیان با این ترفند می خواستند بنی اسرائیل را قتل عام کنند ]
چون شنیدند مژده ، اسرائیلیان / تشنگان بودند و ، بس مشتاقِ آن,همینکه بنی اسرائیل مژده این دیدار را شنیدند . از آنجا که تشنه و حریصِ دیدنِ فرعون بودند . [ ادامه معنا در بیت بعد ]
حیله را خوردند و ، آن سو تاختند / خویشتن را بهرِ جلوه ساختند,آنان فریب خوردند و بدان جانب شتافتند و خود را آراستند تا آب و تاب و جلوه ای داشته باشند . [ مولانا حال و روز بنی اسرائیل را به وضعیّتِ رقّت بارِ مصریان آسیای صغیر تشبیه می کند و حکایت ذیل را نقل می کند . ]
شه شبانگه ، باز آمد شادمان / کاِمشب آن حمل ست و ، دورند از زنان,فرعون ، شبانه با شادی و خوشحالی به خانۀ خود بازگشت و با خود گفت : امشب ، شبی است که قرار است نطفۀ موسی منعقد شود و خوشبختانه همۀ افراد بنی اسرائیل از زنانشان جدا هستند .
خازنش عِمران هم اندر خدمتش / هم به شهر آمد قرینِ صُحبتش,عِمران ( پدر حضرت موسی (ع) ) خزانه دار دربار فرعون بود که او هم در ملازمت و همراهی فرعون به شهر بازگشت . [ خازن = خزانه دار ، حافظ و نگهبان ]
گفت : ای عِمران برین در خُسپ تو / هین مرو سوی زن و ، صحبت مَجُو,فرعون به عِمران گفت : تو نیز امشب در همین دربار بخواب و بدان که نباید امشب نزدِ همسرت بروی و با او نزدیک شوی .
گفت : خُسپم هم برین درگاهِ تو / هیچ نندیشم بجز دلخواهِ تو,عِمران در جواب گفت : من در درگاهِ تو می خوابم و تنها به خشنودی و رضایت تو می اندیشم .
بود عِمران هم ز اسرائیلیان / لیک مر فرعون را دل بود و جان,عِمران نیز از بنی اسرائیل بود . امّا در نظرِ فرعون مانند جان و دل عزیز بود .
کی گمان بُردی که او عِصیان کند ؟ / آنکه خوفِ جانِ فرعون ، آن کند,فرعون کی ممکن بود که گمان کند که روزی عِمران نیز سرکشی کند ؟ یعنی اصلاََ گمان نمی کرد که عِمران با او به مخالفت پردازد و کاری کند که جانِ عِمران از او بیمناک بود .
شه برفت و ، او بر آن درگاه خُفت / نیم شب آمد پیِ دیدنش ، جُفت,فرعون رفت و عِمران نیز در همان درگاه خوابید . نیمه های شب بود که همسرش به دیدن او آمد .
زن بر او افتاد و ، بوسید آن لبش / بر جهانیدش ز خواب اندر شبش,همسر عِمران به روی او افتاد و لب او را بوسید و شبانه او را از خواب بیدار کرد .
گشت بیدار او و ، زن را دید خوش / بوسه باران کرده از لب بر لبش,عِمران از خواب بیدار شد و زنش را سرِحال دید و او را غرق بوسۀ خود کرد .
گفت عِمران : این زمان چون آمدی ؟ / گفت : از شوق و قضایِ ایزدی,عِمران به او گفت : چرا در این موقع شب یدینجا آمدی ؟ همسرش گفت : شوقِ دیدارِ تو و تقدیر الهی سبب آمدن من به اینجا شد .
بر کشیدش در کنار از مِهر مَرد / برنیامد با خود آن دَم در نبرد,پس آن مرد (عمران) زنش را عاشقانه در آغوش کشید و در آن لحظه ، اختیار از دست بداد .
جُفت شد با او ، امانت را سپرد / پس بگفت : ای زن نه این کاری ست خُرد,خلاصه با همسرِ خود ، همبستر شد و امانت را به او سپرد . یعنی نطفۀ موسی (ع) را در رَحِمِ او منعقد کرد . سپس گفت : ای زن این کار ، کارِ کوچکی نیست . ( باید این راز را به کسی نگویی )
آهنی بر سنگ زد ، زاد آتشی / آتشی ، از شاه و مُلکش کین کشی,عِمران به همسرش گفت : مَثَلِ من و تو و موسی ، مثالِ آن کسی است که آهنی را بر سنگِ چخماق بکوبد و از برخورد آن دو ، آتشی پدیدار شود . آتشی که از شاه و حکومتِ او انتقام گیرد .
من چو ابرم ، تو زمین ، موسی نبات / حق شه شطرنج و ، ما ماتیم مات,من در مَثَل ابر هستم و تو زمین و موسی گیاهی که می روید . حق تعالی به منزلۀ شاهِ شطرنج است و ما نیز مات و مقهورِ مشیّتِ او . یعنی ما ابزارِ فعلِ حق تعالی هستیم و بس . [ در فلسفه های باستانی چین ، آسمان ، نمادِ جنسِ مذکر و زمین ، نمادِ جنسِ مؤنث است که با «بین» و «بانگ» متمایز می شود . این بیت ، این مطلب فلسفی چینی را تداعی می کند . ]
مات و بُرد از شاه می دان ای عروس / آن مدان از ما ، مکُن بر ما فسوس,ای عروس ، مات شدن و بُردنِ ما همه از مشیّتِ حضرت شاهِ وجود است . آن را ناشی از ارادۀ ما مدان . و ما را موردِ استهزاء قرار مده . [ اگر من از شاهِ مجازی یعنی فرعون اطاعت نکردم و مقهورِ مشیّتِ الهی شدم نباید مرا بدین کار تمسخر کنی . [ توضیح شطرنج در شرح بیت 600 دفتر اوّل ]
آنچه این فرعون می ترسد ازو / هست شد این دَم که گشتم جُفتِ تو,همان چیزی که فرعون از آن می هراسد . این ساعت که با تو همبستر شدم . اتفاق افتاد و لباسِ هستی یافت .
هر دهان را پیل بویی می کند / گِردِ معدۀ هر بشر بر می تند,بدانید که فیل ، دهان هر رهگذری را بو می کند و اطراف شکم او را مورد جستجو قرار می دهد .
تا کجا یابد کبابِ پورِ خویش / تا نماند انتقام و زورِ خویش,تا بر اثر این جستجو ، گوشتِ کباب شدۀ بچۀ خود را در هر جا یافت . یعنی وقتی خورندۀ بچۀ خود را پیدا کرد ، انتقام و قدرتِ خود را به او نشان دهد . [ با اینکه حضرت مولانا می خواهد صورتِ ظاهری داستان را دنبال کند . باز موجِ معارف و اسرار ، او را با خود می برد و نکته پردازی های اخلاقی و عرفانی اوجِ دیگری می گیرد . ]
گوشت های بندگان حق خَوری / غیبت ایشان کُنی ، کیفَر بَری,تو گوشتِ بندگانِ خدا را می خوری ، پشتِ سرِ آنان بَد می گویی . بدان که کیفرِ این کارِ ناپسند را خواهی دید . [ اشاره است به آیه 12 سورۀ حُجُرات « ای کسانی که به خدا گرویده اید ، از بسیاری گمان ها دوری کنید که پاره ای از گمان ها گناه است و کارهای نهانی یکدیگر را برمَکاوید و از یکدیگر غیبت مَکنید . آیا هیچ یک از شما می پسندد که گوشتِ برادر مُردۀ خود خورد ؟ البته که آن را ناپسند خواهید داشت و بترسید از خدا که اوست توبه پذیر و بخشاینده » ]
هان که بویای دهانتان ، خالق است / کی بَرد جان ، غیرِ آن کو صادق است ؟,به هوش باشید که آفریدگار هستی ، دهان شما را می بوید . چه کسی جز راستگویان می تواند جانِ سالم به در بَرد .
وایِ آن افسوسیی کش بوی گیر / باشد اندر گور ، مُنکر یا نَکیر,وای به حالِ آن فریب خوردۀ مسخرۀ که نکیر و منکر در قبر دهان او را بو می کند . [ نکیر و منکر = در لغت به معنی ناخوش و ناشایسته و ناشناخته است . نام در فرشته ای است که در قبر از مُرده سؤال می کنند . در پاره ای از روایات اسلامی نیز نامِ این دو فرشته آمده است ( سفینة البحار ، ج 2 ، ص 610 و 611 ) برخی گویند که کافران و فاسقان را«نکیر و منکر» سؤاال کنند و مؤمنان را «بشیر و مبشر » . با توجه به این مطلب ، وجه تسمیۀ آن دو فرشته کاملاََ معلوم است و بیت فوق نیز ناظر به همین معنی است ( شرح مثنوی ولی محمد اکبرآبادی ، دفتر سوم ، ص 6 ) ]
نی دهان دزدیدن امکان ، ز آن مِهان / نی دهان خوش کردن از دارو دهان,نه امکان دارد که دهان را از آن دو فرشته بزرگ پنهان کرد و نه امکان دارد که دهان را با دارویی خوشبو کرد .
آب و روغن نیست مر رُو پوش را / راهِ حیلت نیست عقل و هوش را,در تنگنای گور ، با آب و روغن و چیزهای مُعطر نمی توانند بوی نفرت انگیز دهانشان را بپوشانند و راهِ خدعه و نیرنگ به روی عقل و هوش مسدود شده است . [ خوارزمی می گوید : دریغا ، که هر لحظه به واسطۀ ایذای اهلِ دین و غیبت اربابِ یقین به انتقامی عظیم مبتلایی . اما به سبب غشاوۀ تعلّقات ، مشاهدۀ آن نمی نمایی . هر لحظه موکلان قهرِ سبحانی با سلاسل و اغلال پنهانی تو را بر بسته به سوی دوزخ مفارقت می کشند و نمی گذارند که قدمی در طریقِ مواصلت پیش نهی و به نورِ آشنایی ، خانۀ دل را روشنایی دهی ، اما چون هنوز کشفِ غطا نکرده اند تو را امکان مشاهدۀ صور معانی نیست ( جواهرالاسرار ، دفتر سوم ، ص 371 ) ]
چند کُوبَد زخم هایِ گُرزشان / بر سرِ هر ژاژخا و مُرزشان,آن دو فرشته با گُرزهای خود چند ضربه بر سر و نشستگاهِ یاوه گویان می کوبند .
گُرزِ عزرائیل را بنگر اثر / گر نبینی چوب و آهن در صُوَر,تو به اثر گُرز عزراییل نگاه کن ، اگر چه نتوانی چوب و آهن گُرزِ او را مشاهده کنی . [ عِزراییل = در لغت به معنی بندۀ خداست ، زیرا در زبان سریانی ، «عِزرا» به معنی بنده و «ئیل» به معنی خداوند است ( آنندراج ، ج 4 ، ص 3935 ) در فارسی به او فرشتۀ مرگ و جان ستان گویند . این اسم در قرآن کریم نیامده . لیکن در سورۀ سجده ، آیه 11 ، با عنوان ملک الموت از او یاد شده است . اکبرآبادی در مقصودِ این بیت می گوید : خیال مکن که گُرزِ عزرائیل پس از مرگ و در عالم برزخ خواهد بود و بس ، بلکه عذاب های پس از مرگ ، اکنون نیز در همین دنیا وجود دارد . لیکن غافلان آثارِ این عذاب را درک نمی کنند . همین سیاهی دل و تاریکی باطن از آثارِ گُرز و عذاب عزرائیل است ( شرح مثنوی ولی محمد اکبرآبادی ، دفتر سوم ، ص 7 ) ]
هم به صورت می نماید گَه گَهی / ز آن همان رنجور باشد آگَهی,گاهی نیز گُرزِ خود را ظاهر می سازد ولی تنها شخصِ محتضر از آن آگاه می شود .
گوید آن رنجور : ای یارانِ من / چیست این شمشیر بر سارانِ من ؟,شخصِ مُحتَضَر به اطرافیان خود می گوید : این شمشیر چیست که بر بالای سرِ من می درخشد ؟ [ صورت ملکوتی گُرز و شمشیر عزراییل برای شخصِ در حال احتضار کشف می شود ولی برای دیگران پنهان است . ساران = جمع سار به معنی سر ]
ما نمی بینیم ، باشد این خَیال / چه خیال است این ؟ که این هست ارتحال,اطرافیان او با کمالِ تعجب می گویند : ما که چیزی نمی بینیم ، تو حتماََ دچارِ خیالات شده ای . باید در جواب آنها گفت : خیالات دیگر چه مقوله ای است ؟ اکنون هنگامِ کوچیدن به سرای باقی است . [ تمام بیت را می توان سخنِ اطرافیانِ شخصِ محتضر فرض کرد . با این تقدیر معنی بیت چنین است : ما که چیزی نمی بینیم تو حتماََ دچارِ خیالات شده ای . تو در این هنگام که باید از این دنیا کوچ کنی این خیالات دیگر چیست که به سَرَت زده است ( شرح مثنوی ولی محمد اکبرآبادی ، دفتر دوم ، ص 7 ) ]
چه خیال است این ؟ که این چرخِ نگون / از نهیبِ این ، خَیالی شد کنون,این چه خیالی است که سپهرِ گردون با همۀ عظمت از ترسِ مرگ ، مانند خیال ، لاغر و حقیر می شود ( شرح مثنوی ولی محمد اکبرآبادی ، دفتر دوم ، ص 7 ) [ اگر مصراع دوم بیت قبل را (116) سخن اطرافیان محتضر فرض کنیم . پس این بیت باید سخن محتضر و یا کلام مولانا باشد . این بیت (117) در تأیید و توضیح بیت قبل (116) آمده است . خیال در بیت 69 دفتر اوّل ، به امری میان وجود و عدم توصیف شده و بیانگر نزاری و ناچیزی است و این بیت ناظر به همین منظور است . ]
گرزها و تیغ ها محسوس شد / پیشِ بیمار و ، سَرَش منکوس شد,گُرزها و شمشیرهای کیفر اعمال انسانی به هنگامِ وقوعِ حالتِ احتضار برای آدمی محسوس می گردد . از اینرو سرِ او به پایین فرو می افتد . [ منکوس = سرنگون ]
او همی بیند که آن از بهرِ اوست / چشمِ دشمن بسته ز آن و ، چشمِ دوست,شخصِ محتضر می بیند که آن گُرز و شمشیر برای او فراهم آمده است ولی چشمان دوست و دشمن نمی تواند آن را درک کند .
حرصِ دنیا رفت و ، چشمش تیز شد / چشمِ او روشن ، گَهِ خونریز شد,اینک حسِ آزمندی و طمع از وجودِ او رَخت بر بسته و در عوض دیدۀ تیز بینی پیدا کرده است و هنگامِ مرگ رسیده است . [ اشاره است به آیه 22 سورۀ ق « و تو از این روزِ سخت در غفلت بودی تا آنکه ما پرده از کارت برانداختیم و چشمِ بصیرتت بیناتر گردید » . گه خونریز = هنگام فرا رسیدن مرگ ]
مرغِ بی هنگام شد آن چشمِ او / از نتیجۀ کبر او و ، خَشمِ او,چشمِ او بر اثرِ تکبّر و غضب ، همانند مرغِ بی هنگام شد . [ یعنی صفاتِ ذمیمه ، چشمِ دل او را کور کرد و وقتی چشمِ دلِ او بینا شد که کار از کار گذشته بود در حالیکه لازم بود این دیده در دنیا تیزبین و بینا می شد تا او را به حیاتِ طیبّه می رساند . مرغ بی هنگام = شرح بیت 943 دفتر اوّل ]
سَر بریدن واجب آید مرغ را / کو بغیرِ وقت جنبانَد دَرا,مرغ بی هنگام را باید سر بُرید زیرا او بی موقع بانگ می زند . [ دَرا = مخفف دَرای به معنی زگ بزرگ ، جَرَس ]
هر زمان نزعی است جزوَ جانت را / بنگر اندر نزعِ جان ، ایمانت را,تو لحظه به لحظه در حالِ جان کندن هستی . پس به هنگامِ جان کندن های لحظه به لحظه خود مواظب ایمانِ خود باش . [ حال که آدمی در هر لحظه از حیات خود در حالِ جان کندن است و گام به سوی مرگ برمی دارد . باید مواظبِ آخرین لحظه جان کندن خود باشد تا با قلبی مؤمن از این سرای سپنج بکوچد . حضرت علی (ع) می فرماید : « هر نفسی که آدمی برمی کشد ، گامی است به سوی مرگ » ( نهج البلاغه ، حکمت 71 ) ]
عُمرِ تو مانند همیانِ زرست / روز و شب مانندِ دینار اشمرست,عمرِ تو در مَثَل مانند کیسه زر است . و روز و شب نیز همانند کسی است که دینارها را می شمرد ( نثر و شرح مثنوی شریف ، دفتر سوم ، ص 38 ) [ وجه دوم معنی مصراع دوم : « روز و شب همانند دینار در حال شمار و گذار است » ( شرح اسرار ، ص 191 ) ]
می شمارد ، می دهد زر بی وقوف / تا که خالی گردد و آید خُسوف,گردش روزان و شبان و گذرِ زمان ، بیدرنگ و توقف ، سکه های عمر آدمی را می شمارد تا آنکه کیسۀ حیات آدمی خالی می شود و زوال او از راه می رسد . [ خسوف = در لغت به معنی گرفتگی ماه است ولی در اینجا کنایه از اُفول و زوال آدمی است / بی وقوف = بی توثق ]
گر ز کُه بستانی و نَنهی به جای / اندر آید کوه ز آن دادن ز پای,برای مثال ، اگر از یک کوه ، دمادم مقداری برداری و به جای آن چیزی نگذاری . کوه به این عظمت ، از این کاستی های تدریجی پایان می پذیرد و چیزی از آن باقی نمی ماند . [ «دادن» در اینجا به معنی بخشیدن نیست که کنایه از معادن نهفته در دلِ کوه ها باشد بلکه منظور همان برداشتن های تدریجی است بنابراین اشاره به تمام شدن خودِ کوه است نه معادن نهفتۀ آن ]
پس بِنه بر جای هر دم را عِوض / تا زِ وَاسجُد وَاقتَرِب یابی غَرض,بنابراین به جای هر لحظه از عمر که از دست می دهی . از سجده و قرب به حضرت حق ، عوض و مابه ازایی برای آن بگمار و تا از این طریق به مقصودِ حقیقی برسی . [ شایسته است که دوران حیاتِ خود را در عبادت و کردار نیک سپری کنی تا به غایتِ نهایی حق نایل شوی . مصراع دوم اشاره است به آیه 19 سورۀ علق « نه چنین است که پندارد . تو اطاعت مکن و بنماز پرداز و نزدیک شو » ]
در تمامی کارها چندین مَکوش / جز به کاری که بُوَد در دین ، مَکوش,برای انجام هر کاری نباید جوش بزنی مگر کاری که به دین و ایمان مربوط می شود . در این کار تا می توانی بجوش و بکوش .
عاقبت تو رفت خواهی ناتمام / کارهایت اَبتر و نانِ تو خام,سرانجام ، تو بدون اینکه کارهایت را تمام کرده باشی از این دنیا رخت خواهی بست . بنابراین کارهایت ناقص و نانِ تو ناپخته می ماند . [ اکبرآبادی گوید : « نان تو خام » یعنی قوت و غذای روحانی که عبارت از علوم و معارف است ، خام خواهد ماند . یعنی از آن قوت و غذا بهره ای نخواهی گرفت ( شرح مثنوی ولی محمد اکبرآبادی ، دفتر سوم ، ص 8 ) ]
و آن عمارت کردنِ گور و لحد / نی به سنگ است و به چوب و نی لُبَد,و باید بدانی که آباد کردن و ساختن گور و لحد ، به سنگ و چوب و مالِ فروان نیست . [ لُبَذ = به معنی کثیر و بسیار است . در آیه 6 سورۀ بَلَد به همین معنی آمده است « گوید : مالِ بسیار به کار بردم » ]
بلکه خود را در صفا گوری کنی / در مَنیّ او کُنی دفنِ مَنی,بلکه ساختن و عمارت گور در این است که از صدق و صفا ، گوری برای خود فراهم سازی ، و وجودِ موهومِ خود را در وجودِ حقیقی او محو و فانی کنی . [ صوفیه می گوید : فنای در ذاتِ احدیت باید بدان پایه برسد که هر گاه سالک «من» می گوید ، قائلِ آن را نیز حضرت حق بداند نه خود . «منی» در هر دو مصراع به معنی «انانیّت» است . انانیّت ما سِوی الله ، موهوم و مجازی است و انانیّتِ حق تعالی ، حقیقی ( شرح مثنوی ولی محمد اکبرآبادی ، دفتر سوم ، ص 8 ) ]
خاکِ او گردی و مدفونِ غَمَش / تا دَمَت یابد مَدَدها از دَمَش,باید خاکِ درگاهِ الهی شوی و مستغرق در عشق او ، تا نَفسِ تو از نَفسِ رحمانی او مددها بگیرد . [ مصراع دوم یعنی ، برای اینکه تو از فیضِ الهی الهام یابی ( مقدمه رومی و تفسیر مثنوی معنوی ، ص 340 ) ]
گورخانه و قبّه ها و کنگره / نبوَد از اصحابِ معنی آن سَرَه,مقبره و گنبد و بارگاه ، مقبولِ مردانِ عالَمِ غیب نیست . ( نثر و شرح مثنوی شریف ، دفتر سوم ، ص 38 ) [ ملاهادی سبزواری در شرح مصراع دوم گوید : که اینها ( گنبد و بارگاه ) برای اهلِ معنی نیکو نیست ( شرح اسرار ، ص 191 ) اکبرآبادی می گوید : اصحاب معنی که با آن طرفِ عالَمِ محسوسات نسبت دارند و متعلق به عالَمِ ماورای حس هستند . حاجتی به گنبد و بارگاه ندارند ( شرح مثنوی ولی محمد اکبرآبادی ، دفتر سوم ، ص 8 ) چرا که روحِ متعالی انسانِ کامل از قیدِ مادّه ومادیّات و متعلقاتِ مادّه رهیده است و اینها همه از عوارضِ دنیا و دنیا خواهی است . ]
بنگر اکنون زنده اطلس پُوش را / هیچ اطلس دست گیرد هوش را ؟,تو نگاه کن به آدمِ زنده ای که اکنون در این دنیا ، جامه های حریرین و فاخر بر تن می کند . آیا این جامه بر هوش و عقلِ او می افزاید ؟ مسلماََ هیچ بر هوش و فکرِ آدمی نمی افزاید . [ اکبرآبادی «زنده» را «رِند» خوانده و می گوید : آنکه در امور دنیوی رند و با فراست باشد و خود را به جامۀ زیبا آراید . این امر موجب حصول هوش و عقلِ معاد در او نمی شود ( شرح مثنوی ولی محمد اکبرآبادی ، دفتر سوم ، ص 8 ) ]
در عذابِ مُنکر است آن جانِ او / کژدمِ غم در دلِ غَمدانِ او,روحِ او دچارِ عذابی ناگوار است و عقربِ اندوه در قلبِ اندوه زدۀ او لانه کرده است . [ عذاب مُنکر = می تواند به معنی عذابِ ناشناخته باشد . بدین معنی که شخصِ اسیر در زیورهای دنیوی ، علائم و آثارِ عذابِ الهی را که به صورت تیرگی قلب و نزولِ احوال درون نمایان می گردد متوجه نمی شود و به نعیمِ گذرندۀ دنیا می بالد و هر گونه کیفر و عذابی را انکار می کند . برخی نیز «عذاب مُنکر» را کیفر یکی از دو فرشته ( نکیر و منکر ) فرض کرده اند که توضیح آن در بیت 109 همین بخش گذشت ]
از برون ، بر ظاهرش نقش و نگار / وز درون ، ز اندیشه ها او زار زار,در ظاهر ، نمایی پر نقش و نگار و آراسته دارد ولی در باطن ، روان و اندیشه ای سخت مضطرب دارد .
و آن یکی بینی در آن دَلقِ کُهَن / چون نبات اندیشه و ، شِکّر سُخن,ولی شخصِ دیگری را می بینی که خرقه ای ژنده و کهنه بر تن دارد ، در حالی که فکر و اندیشه ای مانند نبات و گفتاری شیرین چون شِکر دارد .
آن بِلالِ صدق ، در بانگِ نماز / حَی را هَی همی خواند از نیاز,بلالِ پاکدل هنگامِ گفتن اذان ، کلمه حَی را در حی علی الصلاة و حَی علی الفلاح از روی اظطرار و نقص طبیعی ، هَیّ تلفظ می کرد . [ بلال بن ریاح حبشی با کنیه ابو عبدالله ، مؤذن و خزانه دار بیت المال حضرت رسول الله (ص) و یکی از سابقان و پیشی گیرندگان در اسلام . وی آخرین با در وفاتِ پیامبر (ص) اذان گفت و بعد از آن گفتن اذان را ترک کرد مگر یک بار که حضرت فاطمه (ع) از او خواست که اذان بگوید . بخاری 44 حدیث از وی نقل کرده است ( اَعلامِ زِرِکلی ، ج 2 ، ص 49 ) او در سنّی میان 60 تا 70 سالگی در دمشق وفات نمود و مدفت او نیز در آنجا قرار دارد . خلاصۀ حکایت : بلال نخستین مؤذنِ عالَمِ اسلام به علتِ لکنتی که داشت نمی توانست حَی را در عبارت حی علی الصلاة و حی علی الفلاح بخوبی ادا کند . از این رو موردِ طعن برخی از ظاهربینان قرار گرفت . حضرت پیامبر (ص) از این طعن ، ناخرسند شد و فرمود که غلط خواندن بلال بهتر است از صد نوع فصاحت و صحیح خواندن دیگران . مولانا در این حکایت کوتاه ، شکل گرایی و ظاهربینی را مورد نقد قرار می دهد .
تا بگقتند : ای پیمبر نیست راست / این خطا ، اکنون که آغازِ بِناست,جمعی از ظاهربینان گفتند : ای پیامبر ، اینک که آغازِ کارِ اسلام است . چنین خطایی پسندیده نیست .
ای نَبیّ و ، ای رسولِ کِردگار / یک مؤذِن کاو بُوَد اَفصَح ، بیار,ای پیامبر و ای فرستادۀ خدا ، یک مؤذنی انتخاب کن که فصیح تر از بلال اذان بگوید .
عیب باشد اوّلِ دین و صلاح / لحن خواندن لفظِ حَی علی الفلاح,اینک که آغازِ کارِ دین اسلام و طلیعۀ سازندگی و صلاح است . غلط خواندن حی علی الفلاح واقعاََ عیب و نقص است . [ لحن = در اینجا به معنی خطا در سخن و آوازِ خوش است . بنابراین «لحن خواندن» به معنی خواندنِ نامتناسب و غلط ( شرح ولی محمد اکبرآبادی ، دفتر سوم ، ص 10) ]
خشمِ پیغمبر بجوشید و بگفت / یک دو رمزی از عِنایاتِ نَهفت,پیامبر (ص) از شنیدن این ایراد خشمگین شد و یکی دو جمله از اسرارِ نهفته الهی را بازگو کرد . یعنی آن حضرت تعجب کرد که چرا برخی از دینداران اینقدر قشری و ظاهری اند .
کِای خَسان ، نزدِ خدا هَیِ بلال / بهتر از صد حَی و خَیّ و قیل و قال,فرمود : ای فرومایگان ، در پیشگاهِ الهی ، تلفظِ غلط بلال از صد نوع فصاحت و قیل و قال شما بهتر است . [ خَیّ = به معانی مختلف آمده است از جمله خالی شدن و تهی گشتن ، قصد و آهنگ ]
وامشورانید تا من رازتان / وانگویم آخِر و آغازتان ,مرا وادار نکنید که دقیقاََ از باطنِ نهفته تان خبر دهم و بر ملا کنم .
گر نداری تو دَمِ خوش در دعا / رَو دعا می خواه ز اِخوانِ صَفا,اگر تو در دعا خواندن ، نَفَسِ گرمی نداری . برو از عارفان حقیقی التماس دعا کن . [ اِخوانِ صفا = در اینجا معنی لفظی دارد و منظور عارفان واصل است و اشاره ای به جمعیّت اِخوان الصفا در قرن چهاردم هجری ندارد / دعا = در کلامِ معصومین و کاملان بسیار ارج نهاده شده و آن را با اوصاف و تعابیری گوناگون بیان کرده اند نظیر مغز عبادت ، سلاح مؤمن ، ستون دین ، نور آسمان ها و زمین ، کلید نجات و … ( المحجة البیضاء ، ج 2 ، ص 282 و 283 ) و ملا حسین کاشفی گوید : بدان که دعا ، مفتاحِ مرادات است و دعا سبب برآمدن حاجت . پس سالک باید که علی الدوام طریق نیازمندی مَرعی دارد و احتیاجِ ذاتی خود را بر حضرت غنی حقیقی عرض نماید و در همۀ حوادث و حوایج رجوعِ بدان درگاه نماید ( لب لباب مثنوی ، ص 268 ) . توضیح بیشتر در شرح بیت 756 دفتر سوم آمده است ]
گفت ناصح : بشنوید این پندِ من / تا دل و جانتان نگردد مُمتَحَن,آن نصیحت کنندۀ دانا به آن جمعِ گرسنه گفت : این نصیحت مرا گوش کنید تا مبادا قلب و روحتان دچار رنج و بلا شود .
با گیاه و برگ ها قانع شوید / در شکارِ پیل بچگان کم روید,شما به همین گیاهان و برگ ها بسنده کنید و به شکار بچه های فیل نپردازید .
من برون کردم ز گَردن وامِ نُصح / جز سعادت کی بُوَد انجامِ نُصح ؟,من در ابلاغ نصیحت دَینِ خود را اَدا کردم یعنی در اندرز دادن به شما سنگِ تمام گذاشتم . عمل کردن به نصیحتِ ناصحان آیا چیزی جز خوشبختی به دنبال دارد ؟ [ وجه دیگر مصراع دوم : آیا پایانِ شنیدنِ اندرز ، جز نیکبختی چه چیزِ دیگر است ؟ ]
من به تبلیغِ رسالت آمدم / تا رهانم مر شما را از نَدَم,من برای انجامِ رسالتم آمده ام تا شما را از پشیمانی برهانم . [ بیت فوق از آیه 62 سورۀ اعراف اقتباس شده است « رسالت های پرودگار خویش به شما می رسانم و اندرز شما گویم و دانم از خدا آنچه نمی دانید » ]
هین مبادا که طَمَع رَهتان زَنَد / طَمعِ برگ از بیخهاتان بَر کنَد,بهوش باشید تا مبادا حرص و طمع شما را از راه به در کند و طمعِ بستن در رونق و نوای جسمانی ، بنیادِ هستی شما را براندازد . [ طَمعِ برگ = طمع رونق و نوا در امورِ جسمانی و مادی ( شرح اسرار ، ص 191 ) ]
این بگفت و خیر بادی کرد و رفت / گشت قحط و جوعشان در راه ، زَفت,آن نصیحت کننده ، این سخنان را گفت و وداعی کرد و رفت . و تدریجاََ بینوایی و گرسنگی آنان شدّت یافت . [ گاه نیرانِ شهوت بر اثر شنودنِ پندی چند ، موقتاََ به کمون و خمودی می رود ، تا همینکه اثرِ آن نُصح محو می کشد و دوباره زبانه می کشد . ]
ناگهان دیدند سویِ جاده ای / پورِ پیلی ، فربهی ، نوزاده یی,آن جمع گرسنه ناگهان بر سرِ راهِ خود ، نوزادِ فیلی را دیدند که چاق و پُر گوشت بود .
اندر افتادند چون گرگانِ مست / پاک خوردندش ، فرو شستند دست,آن جمعِ گرسنه همچون گله های گرگ های هار بر او یورش آوردند و آن بچه فیل را شکار کردند و تماماََ خوردند و دستهای خود را نیز شستند .
آن یکی همره ، نخورد و پند داد / که حدیثِ آن فقیرش بود یاد,یکی از همراهان آن جمع که اندرز آن دانیِ ناصح را به خاطر سپرده بود ، از گوشت آن بچّه فیل چیزی نخورد و به آنها نیز نصیحت کرد که از خوردن آن صرف نظر کنند .
از کبابش مانع آمد آن سُخَن / بختِ تو بخشد تو را عقلِ کُهن,اندرز آن ناصحِ دانا او را از خوردن کبابِ فیل بچّه بازداشت ، عقلِ کامل و دوراندیش به تو اقبالی نو می دهد . [ عقل کُهُن = عقلِ پیران ، پیران عقلی نه پیران تقویمی ]
پس بیفتادند و خُفتند آن همه / و آن گرسنه چون شبان اندر رمه,همۀ آنان که کباب فیل را خورده بودند روی زمین افتادند و خوابیدند و آنکه چیزی از آن گوشت ها نخورده بود مانند چوپان بیدار ماند و از خوابیدگان محاظت می کرد . [ آنان که شکم از طعام حرام ، عاری می دارند بیداران حقیقی اند و حرامخواران ، غنودگانِ حقیقی ، و بیداران اند که همواره حفاظت و رعایت خوابیدگان جامعه را بر عهده دارند . ]
دید پیلی سهمناکی می رسید / اوّلاََ آمد ، سویِ حارس دوید,در این هنگام بود که دید فیلی هولناک از راه می رسد ، ابتدافیل به طرف محافظِ آن جمع شتافت و شروع به وارسی او کرد .
بوی می کرد آن دهانش را سه بار / هیچ بویی زو نیآمد ناگوار,فیل سه بار دهانِ آن محافظ را بو کرد ولی بوی ناگواری از آن احساس نکرد .
چند باری گِردِ او گشت و برفت / مَر وَرا نآزُرد آن شه پیلِ زَفت,فیل چند بار اطراف او دور زد و چرخید و بی آنکه آن فیلِ درشت اندام به او آسیبی بزند ، راهش را گرفت و رفت .
مر لبِ هر خفته یی را بوی کرد / بوی می آمد وَرا ز آن خُفته مَرد,آن فیل ، دهانِ هر یک از آن جمع بخواب رفته را بو می کرد . از دهانِ همۀ خفتگان بویی ناگوار می آمد .
از کبابِ پیل زاده خورده بود / بر درانید و بکشتش پیل ، زود,چون آن خفتگان از گوشتِ بچّه فیل خورده بودند . آن فیل بیدرنگ آنان را پاره پاره کرد و کُشت .
در زمان ، او یک به یک را ز آن گروه / می درانید و نبودش ز آن شکوه,فیل بیدرنگ هر یک از آنان را از هم درید و هیچ ترسی از آن جمع به دل راه نمی داد . [ شُکوه = در اینجا به معنی ترس و هیبت آمده نه عظمت و جلال ]
بر هوا انداخت هر یک را گزاف / تا همی زد بر زمین ، می شد شکاف,فیل هر یک از آن جمع را چندین بار به هوا پرتاب کرد و بر زمین کوبید و قطعه قطعه شان کرد . [ در اینجا مولانا به استنتاجِ اخلاقی و اجتماعی می پردازد و می فرماید : ]
ای خورندۀ خونِ خلق از راه بَرد / تا نه آرد خونِ ایشانت نَبَرد,ای کسی که خونِ خلق الله را می خوری ، از سرِ راه کنار برو تا خونِ آنها ، تو را گرفتار نسازد . [ بَرد = دور شو ]
مالِ ایشان ، خونِ ایشان دان یقین / ز آنکه مال از زور آید در یَمین,یقین بدان که مالِ خلق الله مانند خونِ آنان بر تو حرام است زیرا آن اموال بر اثرِ رنج و زحمت حاصل شده است . [ اشاره است به حدیث « مال مسلمانان همانند خونش حرام است » ( احادیث مثنوی ، ص 72 ) ]
مادرِ آن پیل بَچگان کین کشد / پیل بچه خواره را کیفر کشد,مادر آن نوزادهای فیل انتقام می گیرد و کسانی را که بچّۀ او را خورده اند به کیفر می رساند .
پیل بچه می خوری ای پاره خوار / هم برآرد خصمِ پیل از تو دمار,ای رشوه خوار ، تو نوزادِ فیل را می خوری ، دشمن نیرومند یعنی مادرِ آن نوزادِ فیل ، تو را به هلاکت می رساند . [ پاره خوار = رشوه گیرنده ، حرامخوار ]
بوی ، رسوا کرد مکراندیش را / پیل داند بویِ طفلِ خویش را,بُو سبب شد که حیله گران رسوا شوند . زیرا فیل ، بوی بچّه خود را می شناسد .
آنکه یابد بوی حق را از یَمَن / چون نیابد بوی باطن را زِ من ؟,آن کس که بویِ خوشِ رحمانی را از یَمَن احساس می کند . چگونه ممکن است که بوی باطل را در وجود من نشناسد . [ مصراع اوّل اشاره است به حدیث نبوی « همانا می یابم دَمِ رحمان را از جانبِ یَمَن » این کلام را حضرت پیامبر (ص) در حقِ اویسِ قرنی فرمودند . ( توضیح در شرح بیت 1203 دفتر دوم ] 
مصطفی چون بُرد بوی از راهِ دور / چون نیابد از دهانِ ما بخور ؟,وقتی که حضرت محمد (ص) بوی خوش را از راهِ دور احساس می کند . چگونه از دهانِ ما بوی ناگوار را ادراک نمی کند ؟
هم بیابد ، لیک پوشانَد زِ ما / بویِ نیک و بَد برآید بر سَما,او این بوی ناگوار را از ما احساس می کند ولی آن را می پوشاند و به روی ما نمی آورد ، بوی خوب و بَد به آسمان می رود .
تو همی خُسپیّ و ، بوی آن حَرام / می زَنَد بر آسمانِ سبز فام,تو می خوابی و بوی ناگوارِ حرامخواریت به آسمان سبز رنگ می رسد .
همرهِ اَنفاسِ زشتت می شود / تا به بوگیرانِ گردون می رود,این بوی ناگوار ، همراهِ نَفَس های تو بالا می رود و به فرشتگانِ آسمانی که همه نوع بو را می شناسند می رسد . [ بو گیرانِ گردون = اشاره به فرشتگانِ آسمانی است که بوی اعمال و افعال آدمیان را در می یابند ( شرح مثنوی ولی محمد اکبرآبادی ، دفتر سوم ، ص 10 ) . همانطور که سیر و پیاز بو دارد ، صفاتِ ذمیمه مانند حرص و طمع و کِبر نیز بویی دارد که به مشامِ فرشتگان آسمانی می رسد ( جواهرالاسرار ، دفتر سوم ، ص 374 ) ]
بویِ کِبر و ، بویِ حرص و ، بویِ آز / در سُخن گفتن بیاید چون پیاز,بوی تکبر و حرص و آزمندی هنگامِ سخن گفتن مانند بوی ناگوار پیاز احساس می شود .
گر خوری سوگند ، من کی خورده ام ؟ / از پیاز و سیر ، تقوی کرده ام,اگر قسم بخوری که من کی پیاز وسیر خورده ام ؟ من خوردن سیر و پیاز را ترک کرده ام . [ ادامه معنا در بیت بعد ]
آن دمِ سوگند ، غمّازی کُند / بر دماغِ همنشینان برزَنَد,ولی همان نفسِ تو به هنگامِ سوگند یاد کردن تو را رسوا  می کند و بوی سیر و پیاز را به مشامِ همنشینان می رساند . [ غمّاز = در لغت به معنی سخن چین ، اشاره کننده به چشم و طعنه زننده است ولی در اینجا به معنی آشکار کننده و نشان دهنده و رسوا کننده آمده است . چنانچه در شرح بیت 33 و 34 دفتر اوّل  نیز به همین معنی آمده است . ]
بس دعاها رَد شود از بویِ آن / آن دلِ کژ می نماید در زبان,بسیاری از دعاها است که به سبب بوی گناهان در درگاهِ حق تعالی به اجابت نمی رسد زیرا انحرافِ قلبی تو در زبانت نمایان می شود . [ اوصافِ زشت ، سبب رد شدن دعا و نیایش می گردد ]
اِخسَئُو آید جوابِ آن دُعا / چوبِ رَد باشد جزایِ هر دَغا,خطاب « دور شوید » در پاسخ آن دعایی است که از زبانِ بَددلان بر می آید . پاداش هر حیله و ترفندی چوبِ رَد است . [ دَغا = به معنی شخصِ حیله گر آمده است / اِحسَنو = شرح بیت 2006 دفتر دوم ] 
گر حدیثت کژ بُوَد معنیت راست / آن کژیّ لفظ ، مقبولِ خداست,اگر سخن تو نارسا و ناآراسته باشد . ولی باطنی راست و درست داشته باشی ، آن نارسایی کلام ، در درگاه الهی پذیرفتنی است [ زیرا « ما درون را بنگریم وحال را » این مطلب یکی از تعالیم اساسی مولانا است که خداوندِ مهربان به دل های سلیم و زدوده از غبار خود بینی عنایت دارد . هر چند که از نظر قالب های کلیشه ای ، عامی و ناوارد باشد . حکایت موسی و شبان در دفتر دوم به همین مطلب اشاره دارد . ]
دوست دارم که بپوشی رُخِ همچون قمرت / تا چو خورشید نبینند به هر بام و درت,دوست دارم که چهرۀ چون ماه تابانت را بپوشانی ، تا مردم تو را مثل خورشید در کوی و برزن نبینند .
جرم بیگانه نباشد ، که تو خود صورت خویش / گر در آیینه ببینی ، برود دل ز بَرت,بیگانه در عشق ورزیدن به تو گناهی ندارد ، زیرا اگر تو هم در آینه به چهرۀ خود بنگری ، دل از کف می دهی . [ جُرم = گناه / بَر = سینه / دل از بر رفتن = کنایه از شیفته و بی قرار گشتن ]
جای خنده ست سخن گفتن شیرین پیشت/ کآب شیرین چو بخندی ، برود از شکرت,سخن گفتن شیرین یا شیرین سخن گفتن در پیشِ تو موجبِ خنده و تمسخر است . زیرا وقتی لب به خنده گشایی ، آبروی شیرین ( معشوق خسرو ) می رود یا آبّ به شِکر آمیخته از لبانت جاری می گردد . [ شیرین = شاهزادۀ ارمنی و معشوقۀ خسرو پرویز / آب = ارزش و اعتبار ، آبرو ]
راهِ آهِ سَحر از شوق نمی یارم داد / تا نباید که بشوراند خوابِ سَحرت,نمی توانم به آه صبحگاهی که بر اثرِ شوق به سراغم آمده ، راه دهم زیرا می ترسم که صدای آه کشیدنم خوابِ سحرگاهی تو را آشفته سازد . [ شوق = اشتیاق / یارستن = توانستن / شوراندن = آشفته کردن و بر هم زدن ]
هیچ پیرایه زیادت نکند حُسنِ تو را / هیچ مشّاطه نیاراید از این خوبترت,زیبایی تو ذاتی و گوهرین است و هیچ پیرایه ای نمی تواند چیزی بر حُسنِ خدادادِ تو بیفزاید و هیچ آرایشگری قادر نیست تو را از آنچه هستی ، زیباتر بیاراید . [ پیرایه = زینت ، آرایش / حُسن = جمال و زیبایی / مشّاطه = آرایشگر / خوب = زیبا ]
بارها گفته ام این روی به هر کس منمای / تا تأمّل نکند دیدۀ هر بی بَصرت,به دفعات و مکرّر گفته ام که چهرۀ زیبای خود را پیشِ هر کسی آشکار مساز ، تا هر انسان بی بصیرتی به آن چهره ننگرد . [ تأمّل = نگاه کردن / بی بصر = بی بصیرت ، غافل و نادان ]
باز گویم نه که این صورت و معنی که تو راست / نتَواند که ببیند مگر اهلِ نظرت,امّا نه چنان است که گفتم ، زیرا که این چنین ظاهر و باطنی که در تو گِرد آمده ، چیزی است که فقط اهلِ نظر قادر به تماشای آن هستند . [ صورت و معنی = ظاهر و باطن / اهل نظر = صاحب نظر و با بصیرت ]
راه صد دشمنم از بهرِ تو می باید داد / تا یکی دوست ببینم که بگوید خبرت,برای آنکه یک دوست را ببینم و از تو خبری به دست آورم ، ناگزیر باید صد دشمن را به خود راه دهم و آنان را تحمل نمایم .
آنچنان سخت نیاید سرِ من گر برود / نازنینا که پریشانیِ مویی ز سَرت,ای نازنین من ، اگر سَر در راهِ تو نثار کنم برایم آنچنان دشوار نیست که ببینم مویی از سُرت آشفته و پریشان گردد . [ نازنین = با ناز و زیبا ، گرامی و دوست داشتنی / سر رفتن = کنایه از مُردن است ]
غم آن نیست که بر خاک نشیند سعدی / زحمتِ خویش نمی خواهد بر رهگذرت,سعدی از اینکه خاک نشینِ راهِ تو گردد ، واهمه ای ندارد . اگر چنین نمی کند ، برای آن است که نمی خواهد تو در گذرگاهت با زحمت وجود او مواجه گردی . [ رهگذر = راه و گذرگاه / بر خاک نشستن = کنایه از زبون و خوار و درمانده شدن ]
دلِ هر که صید کردی ، نکشَد سَر از کمندت / نه دگر امید دارد که رها شود ز بَندُت,دلِ هر کسی را که به دام آوردی ، در برابرت تسلیم می شود و سرکشی و عصیانفرو می نهد . زیرا اسارت در کمندِ تو به گونه ای است که اسیرت آرزوی رهایی را از دل بیرون می کند . [ تناسب = صید ، کمند ، بند ]
به خدا که پرده از رویِ چو آتشت برافکن / که به اتّفاق بینی دلِ عالَمی سپندت,تو را به خدا سوگند می دهم که از چهرۀ گلگون و آتشینت پرده برانداز تا ببینی که دلِ تمامِ مردم دنیا چونان سپندی برای دفع چشم زخم بر آتشِ رخسارت می تپد . [ به اتفاق = تمام و کامل / سپند = کوتاه شده اسپند است و به آن اسفند نیز گفته می شود . تخمِ گیاهی است از تیرۀ سُدابیان که بیشتر در نواحی مرکزی و شرقی و جنوبی و غربی آسیا در آب و هوای معتدل می روید . تخم آن را برای دفع چشم بَد در آتش می ریزند . ( گل و گیاه در ادبیات منظوم فارسی ) / در این بیت «روی» به «آتش» و «دل» به سپند» تشبیه شده است ]
نه چمن شکوفه ای رُست چو رویِ دلستانت/ نه صبا صنوبری یافت چو قامتِ بلندت,نه چمن توانسته است شکوفه ای به زیبایی رویِ دلربایت برویاند و نه بادِ صبا ، صنوبری به بلندی قامتِ تو یافته است . [ چمن = سبزه و گیاه / صنوبر = درختی است زینتی و همیشه سبز با برگ های سوزنی و شکلی مخروطی که در ادب فارسی قامت یار را بدان تشبیه کنند . ( گل و گیاه در ادبیات منظوم فارسی ) ] صبا = نسیمِ خوشی که به هنگامِ صبح در فصلِ بهار می وزد و سبب شکفتن گل ها و گیاهان می گردد و پیام آور عاشقان است . « در تذکرة اولیا مذکور است : صبا بادی است که از زیرِ عرش خیزد و آن در وقتِ صبح وزد . بادی لطیف و خنک است و در اصطلاح سالکان ، با صبا اشارت است از نفحاتِ رحمانیه که از مشرقِ روحانیت می آید . » ( شرح اصطلاحات تصوّف ) . صبا یکی از عناصر فارسی است که در غزلیات سعدی فراوان آمده و به نام های نسیمِ سحر ، بادِ شمال و بادِ صبحگاهی از آن یاد شده است .
گرت آرزوی آن است که خونِ خَلق ریزی / چه کند که شیرِ گردون نَنَهَد چو گوسفندت ؟,اگر آرزوی ریختن خونِ مردم را داری ، همه تسلیمِ تو هستند . شیر با تمام شجاعتش اگر مانند بره ای به حُکمت گردن ننهد ، چه کند ؟ [ گردن نهادن = کنایه از اطاعت و فرمانبرداری کردن ، تسلیم شدن / در این بیت «شیر» به «گوسفند» تشبیه شده است ]
تو امیرِ مُلکِ حُسنی به حقیقت ، ای دریغا / اگر التفات بودی به فقیرِ مستمندت ؟,تو به حق فرمانروای سرزمینِ زیبایی هستی . امّا ای کاش نظری هم به حال فقیر ناتوان می افکندی . [ حُسن = جمال و زیبایی / التفات = توجه و عنایت / مستمند = اندوهگین ، نیازمند ]
نه تو را بگفتم ای دل که سرِ وفا ندارد ؟ / به طمع ز دست رفتی و ، به پای درفکندت,ای دل ، همانا به تو نگفته بودم که معشوق قصدِ وفا کردن ندارد ؟ با طمع ورزیدن به وفای او شیفته شدی و او هم تو را در پای فکند و خوار کرد . [ وفا = شرح بیت 7 غزل 2 / سر وفا داشتن = قصد و توجه به وفا داشتن / از دست رفتن = پریشان و نابود گشتن ، بی خود شدن ]
تو نه مردِ عشق بودی خود از این حساب ، سعدی / که نه قوّتِ گریز است و نه طاقتِ گزندت,ای سعدی ، بدین ترتیب که نه توانایی گریختن و نه تابِ گزند عشق داری ، مردِ عشق ورزیدن نبودی .
کهن شود همه کس را به روزگار ، ارادت / مگر مرا که همان عشقِ اوّل است و زیادت,خواست و میل هر کس در اثر مرور زمان کهنه می شود و از آن کاسته می گردد . به جز ارادت من که همان عشق آغازین است و بیشتر از آنجع در ابتدا بود . [ ارادت = دوستی از روی اخلاص و توجه خاص ]
گَرَم جواز نباشد به پیشگاهِ قبولت / کجا روم که نمیرم بر آستانِ عبادت ؟,اگر اجازۀ پذیرش به درگات را نیابم و بر آستانۀ ستایش و عبادت تو جان نبازم . به کجا می توانم بروم ؟ [ جواز = اجازه ، پروانه / قبول = پذیرفتن / که = اگر ( لغت نامه ) ]
مرا به روزِ قیامت مگر حساب نباشد / که هجر و وصلِ تو دیدم ، چه جای موت و اعادت ؟,من در روزِ قیامت مشمول محاسبه نخواهم بود ، زیرا دیدن جدایی تو مثلِ مرگ سخت و دشوار و وصالِ تو همانند بازگشت به هستی و تولّدی دوباره است . یعنی مرگ و معاد عاشق هجران و وصال دوست است . [ مگر = قید تأکید به معنی همانا ، به تحقیق / هجر = دوری و فراق / وصل = پیوند با محبوب ، وصال / موت = مردن ، مرگ / اعادت = بازگشتن و دوباره زنده شدن ]
شنیدمت که نظر می کنی به حالِ ضعیفان / تَبم گرفت و دلم خوش به انتظار عیادت,شنیدم که به حالِ ناتوانان و التفاتی داری ، از این روی ، بیمار شدم و دلم خوش است که برای بیمار پرسی بر سرِ بالینم خواهی آمد . [ نظر = توجّه ، عنایت / عیادت = رفتن به احوالپرسی بیمار ، ملاقات کردن ]
گَرَم به گوشۀ چشمی شکسته وار بینی / فَلَک شَوم به بزرگیّ و ، مشتری به سعادت,اگر به گوشۀ چشمی بر منِ شکستۀ ناتوان نظری بیفکنی ، از لحاظِ بزرگی و عظمت مثلِ فلک و از نظر سعادت و پیروز بخشی همانند مشتری که سعد فلک خواهم شد . [ شکسته وار = درمانده و ضعیف / مشتری = برجیس و اورمزد که بزرگترین سیارۀ منظومۀ شمسی است و در فلک ششم واقع است و سعد اکبر می باشد ( فرهنگ اصطلاحات نجومی ) / به گوشۀ چشم دیدن = کنایه از توجه و عنایت کردن ]
بیایمت که ببینم ؟ کدام زِهره و یارا ؟ / روم که بی تو نشینم ؟ کدام صبر و جَلادَت ؟,برای دیدارت بیایم ؟ با کدام دل و جرأت و توانایی ؟ بروم و دور از تو در گوشه ای تنها بنشینم ؟ با کدام توانایی و شکیبایی ؟ [ زَهره = جرأت / یارا = توان / جلادت = دلبری و شجاعت ، قدرت ]
مرا هر آینه روزی تمام کُشته بینی / گرفته دامنِ قاتل به هر دو دست ارادت,قطعاََ روزی فرا می رسد که از من چیزی به جز کشتۀ عشق باقی نمانده است امّا در همان حال می بینی که با دستان دوستی و ارادت ، دامن قاتلِ خویش را گرفته ام . [ هر آینه = بی شک ، به درستی / تمام = کامل و درست ]
اگر جنازۀ سعدی به کویِ دوست برآرند / زَهی حیاتِ نکونام و رفتنی به شهادت,اگر پس از مرگ ، جنازۀ سعدی را به کوی یار آورند ، شاهدان خواهند گفت : آفرین بر سعدی که چه نیکو زیست و به دلیل شهادت در راهِ دوست چه سعادت مندانه رفت . [ زهی = آفرین ، خوشا ]
معلّمت همه شوخیّ و دلبری آموخت / جفا و ناز و عِتاب و ستمگری آموخت,گویی آموزگار به تو فقط بی باکی ، دلربایی ، آزار عاشق ، عشوه گری ، درشتی و جفاکاری آموخته است . [ شوخی = گستاخی ، دلبری ، بی باکی / ناز = غمزه و دلفریبی / عِتاب = سرزنش و ملامت ]
غلامِ آن لبِ ضحّاک و چشمِ فتّانم / که کیدِ سِحر به ضحّاک و سامری آموخت,چاکر و بندۀ آن لبان خندان و چشمان جادوگری هستم که ضحّاکِ ماردوش و سامری از آنها کید و سِحر آموخته اند . [ ضحّاک = خندان / فتّان = فتنه انگیز و آشوبگر / کید = مکر و فریب / سِحر = جادو و افسون ] ضحّاک ، پنجمین شاه افسانه ای ایران بود . به روایت شاهنامه ، ضحاک به اغوای ابلیس پدر را کشت و پادشاه عرب شد . ابلیس به صورت آشپزی درآمد و به او خدمت کرد و در ازایِ آن ، کتفِ او را بوسید و ناپدید شد . بر جای بوسه های ابلیس دو مار رُست که هر چند سرِ آنها را قطع می کردند ولی باز می روییدند . ( فرهنگ تلمیحات ) سامری ، مردی از پیروان موسی یا خویشاوند او و طبق برخی روایات ، خاله زادۀ موسی که منسوب به قبیله سامره از عظمای بنی اسراییل بود . در تفسیر ابوالفتوح ، ج 7 ، ص 482 ، او را اهل کرمان گفته اند . قصۀ سامری و ساختن گاوِ زر و به صدا در آمدن آن گوساله در تورات نیامده است ولی در تفاسیر چنین است : موسی (ع) برای آوردن الواح به طور سینا رفته بود و به قوم خود وعده داده بود که بعد از سی روز بازگردد . اما چون به فرمان الهی ده روز به آن مدّت افزوده گشت . مردم گفتند که موسی خلف وعده کرده است . سامری در این فرصت از جواهر خود و مردم در عرض سه روز گوسالۀ زرینی ساخت . هنگامی که باد به زیر گوساله دمیده می شد در شکمِ او می رفت و از گلوی او آوازِ گاو بیرون می آمد . مردم به تماشای آن فریفته شدند و از دین برگشتند . در تفسیر ابوالفتوح رازی ، ج 7 ، ص 483 ، می گوید : چون قبطیان و خودِ فرعون ( قبل از اینکه دعوی خدایی کند ) در اصل گاو پرست بودند ، سامری برای نقشه خود ، گوساله را اختیار کرده بود . در آیه 88 سوره طه آمده است « و بر ایشان تندیس گوساله ای که نعرۀ گاوان را داشت بساخت و گفتند این خدای شما و خدای موسی و موسی فراموش کرده بود » ( فرهنگ تلمیحات )
تو بت چرا به معلّم روی ؟ که بتگر چین / به چین زلف تو آید به بتگری آموخت,تو ای معشوق زیبا رو ، به نزدِ معلّم می روی تا چه آموزی ؟ در حالیکه پیکرتراشِ چینی که خالق بت هایِ زیباست ، برای شاگردی و آموختن صورتگری به چین و شکن زلفِ تو دست یازیده است . [ بتگر = مجسمه ساز و پیکرتراش / چینِ زلف = پیچ و تاب زلف / آموخت = آموختن ]
هزار بلبل دستان سرای عاشق را / بباید از تو سخن گفتن دری آموخت,هزار بلبلِ نغمه سرای شیفته و عاشق باید از تو سخن گفتن به زبانِ فصیحِ دری را بیاموزند . [ دستان = در اصطلاح موسیقی به رشته هایی گفته می شده که بر دستۀ سازهای زهی بسته می شده است ( واژه نامۀ موسیقی ایران زمین ) / دستان سرا = آواز خوان / دَری = زبان فارسی که از شعب زبان های ایرانی است و در عهد ساسانیان پهلوی رایج بود و پس از اسلام ، بدین زبان سخن گفته و نوشته اند و اکنون نیز زبانِ رسمی ایران است . ( فرهنگ معین ) ]
برفت رونق بازار آفتاب و قمر / از آنکه ره به دکان تو مشتری آموخت,دیگر کسی به آفتاب و ماه توجهی ندارد و بازارِ آنان کِساد شده است . زیرا که خواهندگانِ تو به دکّانِ حُسن و جمالت راه یافته و خریدار زیبایی ات شده اند .
همه قبیلۀ من عالِمانِ دین بودند / مرا معلّمِ عشق تو شاعری آموخت,تمام مردمان طایفۀ من از علمای دین بوده اند . ولی عشقِ تو به سانِ آموزگاری به من درسِ شاعری داده است .
مرا به شاعری آموخت روزگار ، آنگه / که چشم مستِ تو دیدم که ساحری آموخت,هنگامیکه دیدم چشمِ مخمورِ تو جادوگری آموخته ، مردم را تسخیر می کند . روزگار هم به من شاعری و سخن سرایی را تعلیم داد . یعنی چشمان خمارآلوده و جادوگرت مرا شاعر کرد . [ چشم مست = چشم خمار / ساحری = جادوگری و افسونگری ]
مگر دهان تو آموخت تنگی از دلِ من / وجودِ من ز میانِ تو لاغری آموخت,بی تردید دهانِ تو برای کوچکی خود از دلِ تنگِ من الگو برداشته و وجود من لاغری خود را از کمرِ باریک تو به وام گرفته است . [ مگر = قید تاکید است به معنی همانا و به تحقیق / میان = کمر / تنگ بودن دهان = در سنّتِ ادبی ، شاعران دهان معشوق را به هیچ ، مانند کرده اند و دهان هر چه کوچکتر باشد زیباتر است ]
بلای عشق تو بنیادِ زهد و بیخِ وَرَع / چنان بکند که صوفی قلندری آموخت,عشق تو فتنه ای بود که پایه های پرهیزگاری و ریشۀ پارسایی را چنان از جا برکند که صوفی در خانقاه نمانده و رعایت تقوا و پارسایی را رها کرده و در جستجوی تو بی بند و باری پیشه کرده است . [ ورع = تقوا و پرهیزگاری / صوفی = پیرو طریقت تصوّف ، شرح بیت 6 غزل 14 / قلندری = شوریدگی و لاابالی گری و بی قیدی ] قلندر = به درویش لاابالی شوریده احوالی اطلاق می شود که نسبت به پوشاک و آداب و طاعات بی قید و بنایِ کارِ او بر تخریب عادات باشد . قلندریّه به فرقه ای از صوفیه ملامتی کفته می شده است که بر خلافِ سایر ملامتیّه که مقیّد به کتمان اسرار و عبادات بوده اند . به این دو موضوع اهمیتی نمی داده اند و از عبادات بیش از فرایض کاری انجام نمی داده و جز صفای دلِ خود به هیچ چیز و هیچ کس نمی اندیشیده اند . از مختصاتِ این فرقه تراشیدن موی سر و صورت و حتّی ابروست که به آن چهار ضرب می گویند . ( فرهنگ اشعار حافظ )
دگر نه عزمِ سیاحت کند نه یادِ وطن / کسی که بر سرِ کویت مجاوری آموخت,کسی که عابدانه مقیمِ کویِ تو گردیده ، دیگر نه سرِ سیر و سفر خواهد داشت و نه به یادِ وطن می افتد . [ سیاحت = گردش کردن ، سفر رفتن / مجاوری = عزلت و گوشه گیری ، اعتکاف ]
من آدمی به چنین شکل و قد و خوی و رَوِش / ندیده ام ، مگر این شیوه از پری آموخت,من تا کنون آدمی را با این شکل و شمایل و قد و قامت و خصلت و ادا ندیده ام . بی تردید او اینگونه بودن را از پری آموخته است . [ مگر = قید تأکید به معنی همانا ، به تحقیق / پری = جنِ مؤنث که موجودی است از عالم غیر مرئی که با جمالِ خود انسان را می فریبد ]
به خونِ خلق فرو برده پنجه کِاین حنّاست / ندانمش که به قتل که شاطری آموخت ؟,دست خود را به خون مردم می آلاید و آن را حنا می پندارد ، نمی دانم برای کشتن چه کسی این تندی و چالاکی را آموخته است ؟ [ حنا = گیاهِ معروفی که برگ آن را برای رنگ کردن بکار می برند / شاطری = چابکی و چالاکی ، زیرکی ]
چنین بگویم از این پس که مرد بتواند / در آبِ دیدۀ سعدی شناوری آموخت,از این پس آنچنان اشک می بارم که آدمی بتواند در آبِ چشم سعدی شنا کردن را بیاموزد . [ مرد = انسان و آدمی / آب = اشک ]
چه فتنه بود که حُسنِ تو در جهان انداخت / که یک دَم از تو نظر بر نمی توان انداخت ؟,حُسن و زیبایی تو چه شور و غوغایی در جهان به پا کرد که حتّی نمی توان یک لحظه  دیده از تو برداشت و به تو ننگریست . [ فتنه = آشوب و غوغا / حُسن = جمال و زیبایی / نظر انداختن = نگاه را برداشتن ]
بلایِ غمزۀ نامهربانِ خونخوارت / چه خون که در دلِ یارانِ مهربان انداخت ؟,کرشمۀ نامهربان و خونریزت بسان آفت و مصیبتی ، دلِ یارانِ مهربان را چقدر خونین کرد . [ غمزه = ناز و عشوه ، اشاره با چشم و ابرو / خون در دل انداختن = کنایه از رنجور و غمگین ساختن ]
ز عقل و عافیت آن روز بر کران ماندم / که روزگار حدیثِ تو در میان انداخت,در آن زمانی که روزگار ، داستان تو را به میان آورد و از وجودِ تو خبر دار شدم . خِرَد و صحّتِ خویش را از دست دادم و از آنها بی نصیب ماندم . [ عافیت = سلامت و نجات و رستگاری / برکران = برکنار و دور / حدیث = سخن و ماجرا ]
نه باغ ماند و نه بستان ، که سرو قامتِ تو / برُست و ولوله در باغ و بوستان انداخت,هنگامی که قامت بلندت بالید و در باغ و بوستان شور و غوغایی برپا کرد . دیگر نه از باغ نشانی ماند و نه از بوستان .
تو دوستی کن و از دیده مفکنم ، زنهار / که دشمنم ز برای تو در زبان انداخت,ای یار ، مهربانی کن و به من بی توجه مباش و برحذر باش از اینکه مرا خوار سازی . زیرا دشمن به خاطر مهرورزی من به تو ، مرا رسوای خاص و عام ساخت . [ از دیده افکندن = کنایه از بی توجهی کردن و روی برگرداندن ]
به چشم های تو کآن چشم کز تو برگیرند / دریغ باشد بر ماهِ آسمان انداخت,قسم به چشم هایت که حیف است با چشمی که تو را نگریسته باشند . به ماه آسمان نگاه کنند . [ به چشم های تو = سوگند به چشم های تو / چشم برگرفتن = کنایه از چشم بستن و ندیدن ]
همین حکایت روزی به دوستان برسد / که سعدی از پیِ جانان برفت و جان انداخت,این ماجرا که سعدی به دنبال معشوق رفت و در راهِ او جان نثار کرد . روزی به گوشِ دوستان و آشنایان خواهد رسید . [ جانان = معشوق و محبوب همچون جان عزیز / جان انداختن = کنایه از جان دادن و نثار کردن ]
هر که خصم اندر او کمند انداخت / به مرادِ وی اش بباید ساخت,هر کس که دشمن بر او کمند اندازد و را اسیر سازد . ناچار باید با خواست دشمن و اسیر کننده خویش بسازد . [ [ خصم = دشمن / مراد = آرزو ]
هر که عاشق نبود ، مرد نشد / نقره فایق نگشت تا نگُداخت,هر کس عشق نورزد مردِ کامل نمی شود همچانکه نقره تا در کوره ذوب نشود و خالص نگردد ، برتری نمی یابد . [ فایق = برتر و برگزیده / مرد = آدمی و انسان / گداختن = ذوب شدن ]
هیچ مصلح به کوی عشق نرفت / که نه دنیا و آخرت درباخت,هیچ انسان اهلِ صلاحی وجود ندارد که به کوی عشق برود و دنیا و آخرت خویش را نثارِ عشق نسازد . [ مصلح = پارسا و کسی که اهل صلاح و تقوا باشد ]
آن چنانش به ذکر مشغولم / که ندانم به خویشتن پرداخت,چنان به یاد او مشغولم که نمی توانم در بند خویش باشم . [ ذکر = یاد ، دعا / دانستن = توانستن / پرداختن به خویش = به خود مشغول شدن ]
همچنان شُکرِ عشق می گویم / که گَرم دل بسوخت ، جان بنواخت,هنوز هم از عشق سپاسگزارم اگر چه دلم را در نهیبِ خویش بسوخت ، اما جانم را نوازش کرد . [ دل سوختن = کنایه از غمگین و رنجور گشتن / نواختن جان = کنایه از آرامش دادن به جان ]
سعدیا ، خوشتر از حدیثِ تو نیست / تحفۀ روزگارِ اهل شناخت,ای سعدی ، هیچ ارمغانی برای عُمر و روزگار عارفان و آگاهان ، بهتر از سخنِ تو وجود ندارد . [ حدیث = سخن و در اینجا شعر و نوشته / تحفه = هدیه و ارمغان / اهل شناخت = اهل معرفت و آگاهی ]
آفرین بر زبان شیرینت / کِاین همه شور در جهان انداخت,زبان خوش و بیان شیرینت را می ستایم که دنیا را تا این حد غرق در وجد و هیجان ساخته است . [ شور = وجد و هیجان ، غوغا ]
متناسبند و موزون حرکاتِ دلفریبت / متوجّه است با ما سخنانِ بی حسیبت,تمام رفتارهای دلربای تو در خور و متعادل و خوش آهنگ است و روی سخنان بی حساب تو با ماست . [ موزون = سنجیده و متعادل ، زیبا / حسیب = ممال حساب ، ]
چو نمی توان صبوری ، ستمس کِشم ضروری / مگر آدمی نباشد که برنجد از عتیبت,چون شکیبایی از تو ممکن نیست ، ناگزیر جفایت را تحمّل می کنم زیرا آن کسی که از ملامت تو آزرده شود البته آدمی نیست . [ مگر = همانا ، به تحقیق / عتیب = سرزنش و ملامت
اگرم تو خصم باشی ، نروم ز پیشِ تیرت / وگَرم تو سیل باشی ، نگریزم از نشیبت,اگر تو دشمن من باشی ، خود را از پیشت کنار نمی کشم و چنانچه جریان سیلی را به جانم روان کنی ، از برابر آن سیل به بلندی نمی گریزم . [ نشیب = شیب و سرازیری ]
به قیاس در نگنجی و به وصف درنیایی / متحیّرم در اوصافِ جمال و روی و زیبت,به سنجش درنمی آیی و توصیف ناپذیری ، من در بیان توصیف زیبایی تو و چهره ات و زیور و آرایشت درمانده و حیرانم . [ قیاس = مقایسه ، سنجش / زیب = زینت و زیبایی ]
اگرم برآوَرد بخت به تختِ پادشاهی / نه چنانکه بنده باشم همه عُمر در رکیبت,اگر بخت و اقبال مرا به تختِ فرمانروایی نشانده ، این پادشاهی آن قدر برایم ارزشمند نیست که همۀ عمر در رکابت باشم . [ رکیب = حلقه آهنی که بر دو سوی زین آویخته است و سوار پای در آن حلقه استوار کند (لغت نامه) / در رکاب بودن = کنایه از بنده و فرمانبر و همراه و ملازم بودن ]
عجب از کسی در این شهر که پارسا بمانَد / مگر او ندیده باشد رُخِ پارسا فریبت,از کسی که در این شهر پرهیزگار بماند در شگفتم ، زیرا او حتماََ چهرۀ عابدفریب تو را ندیده است تا دست از زهد و پارسایی بشوید . [ مگر = کلمه استثنا به معنی اِلّا ، به غیر ]
تو برون خبر نداری که چه می رود ز عشقت / به درآی ، اگر نه آتش بزنیم در حجیبت,تو نمی دانی که در بیرون سرایت در اثر عشق تو چه روی می دهد و عشّاق چه می کنند . بیرون بیا ، وگرنه حجاب و پرده ای را که مانع از دیدار توست ، به آتش می کشیم . [ به در آمدن = ظاهر گشتن ، نمایان شدن / حجیب = حجاب ، پرده ]
تو درخت خوب منظر همه میوه ای ، ولیکن / چه کنم به دستِ کوته که نمی رسد به سیبت ؟,ای محبوب من که بسانِ درختی زیبا و پر میوه ای ، چه کنم که دستانم کوتاه است و توانِ چیدن میوه ای از درخت قامتت نصیبم نمی شود . [ خوب منظر = خوش سیما ، خوب رو / لیکن = امّا ، ولی ]
تو شبی در انتظاری ننشسته ای ، چه دانی / که چه شب گذشت بر منتظرانِ ناشکیبت,تو هیچ شبی را در انتظار محبوبی بیدار ننشسته ای تا بدانی که منتظران ناشکیبای تو درازای شب را چگونه سپری می سازند .
تو خود ای شبِ جدایی ، چه شبی بدین درازی ؟ / بگُذر که جانِ سعدی بگداخت از نهیبت,ای شبِ فراق ، چه شبی هستی که این قدر دیر می پایی و پایان نمی پذیری ؟ سپری شو که جان سعدی از بیم پایان ناپذیریی ات گداخت و ذوب شو . [ گداختن = سوختن و ذوب شدن / نهیب = بیم و هراس / جان گداختن = کمال بی قراری و ناآرامی و عاشقی ]
سرمست درآمد از خرابات / با عقلِ خراب در مناجات,او از خرابات مست بیرون آمدو با خِرَدِ تباه شده از مستی ، به مناجات و راز گویی ایستاد . [ سرمست = بی خویش و مدهوش / خرابات = در لغت به معنی میخانه و فاحشه خانه و قمارخانه است . و در اصطلاح صوفیه عبارت است از خراب شدن صفاتِ بشریه و فانی شدن وجودِ جسمانی / خراباتی = مرد کامل که از او معارفِ الهیه بی اختیار صادر شود / عقل خراب = عقل مست شده از باده / مناجات = نجوا و گفتگو کردن ]
بر خاک فکنده خرقۀ زهد / و آتش زده در لباسِ طامات,او پشیمنۀ پارسایی را بر خاک می افکند و لاف و گزاف و ادعای کشف و کرامات را مانند جامه ای به آتش می کشد . [ خرقه = درلغت به معنی پاره و قطعه ای از جامه و گاه تمام آن است و در اصطلاح صوفیه ، به جامه ای پشمین که غالباََ از پاره های به هم دوخته فراهم آمده است . در ترجمه فرهنگ البسۀ ، در مورد کلمۀ خرقه چنی آمده است . خرقه به معنای لباس یا ردای خشنی است که در شرق ، فقیران و صوفیان بر تن می کنند / طامات = در اصطلاح یعنی ادّعاهای بزرگ و دعوی کرامات و خوارق که سخت عجیب و نادر نماید / آتش در چیزی زدن = کنایه از نابود ساختن و از بین بردن است ]
دلبردۀ شمعِ مجلسِ او / پروانه به شادی و سعادات,پروانه به شادمانی و خوشبختی ، عاشق و شیفتۀ محفل او گشته است . [ دلبرده = کنایه از شیفته و عاشق است ]
جان در ره او به عجز می گفت / کای مالکِ عرصۀ کرامات,دل که از سلوک در راه عشق ناتوان شده بود . به زبان حال می گفت : ای صاحب قلمروِ کرامت و بزرگواری ها و کشف و شهود . [ عرصه = میدان / کرامات = جمع کرامت ، شرح بیت 6 از غزل 12 ]
از خونِ پیاده ای چه خیزد ؟ / ای بر رخِ تو هزار شه مات,در عرصۀ شطرنج عشقِ تو که هزار شاه در مقابل رُخت سرگردان و مات می شوند . ریختن خونِ پیاده ای ضعیف چه لطفی برای تو دارد . [ چه خیزد = حاصل و سودی ندارد / مات = در اصطلاح شطرنج بازان ، گرفتار و مقیّد شدن شاه شطرنج است و باختن در بازی شطرنج که شاه از حرکت باز می ماند . ( لغت نامه ) ]
حقّا و به جانت ار توان کرد / با تو به هزار جان ملاقات,حقیقتاََ به جانت سوگند می خورم که اگر عاشق ، هزار جان داشته باشد . نمی تواند با نثارِ آنها به پایت ، به دیدار تو نائل آید . در حالی که من جانی بیش ندارم . [ حقا = حقیقتاََ ، یقیناََ / به جانت = قسم به جان تو ]
گر چشمِ دلم بصبر بودی / جز عشق ندیدمی مُهمّات,اگر دلم شکیبا می بود هیچ کاری جز عشق را مهم نمی پنداشت . [ بصبر = صفت است به معنی شکیبا / مهمّات = جمع مهم به معنی کارهای لازم و ضروری ]
تا باقی عُمر بر چه آید ؟ / بر باد شد آنچه رفت هیهات,افسوس آنچه از عمر گذشت بیهوده بر باد رفت . تا بنگریم که بقیه چون پیش آید و بگذرد . [ هیهات = شرح بیت 10 از غزل 17 / بر باد شدن = کنایه از فانی و نابود شدن است ]
صافی چو بشد به دَور ، سعدی / زین پس من و دُردیِ خرابات,ای سعدی ، چون با گذشتِ روزگاران و یا در دَورِ می خواران ، می صافی نوشیده شد و به پایان آمد . از این پس ، من دُردی های خرابات را که لایقِ صافی ضمیران است می نوشم . [ صاف = شرابِ پاکیزۀ سَرِ خُم که به دُرد آمیخته نباشد / دُرد = گل و لای تهِ شراب که شراب خواران کم بضاعت به بهای کم می نوشند و مستی آن بیشتر است ]
ماه رویا ، روی خوب از من متاب / بی خطا کشتن چه می بینی صواب ؟,ای ماه رو ، چهرۀ زیبایت را از من بر مگردان . و از من دوری مکن . چرا کشتن بی گناه را درست می دانی ؟ [ خوب = زیبا / صواب = درست / روی از کسی تابیدن = کنایه از دوری کردن و اعراض کردن است ]
دوش در خوابم در آغوش آمدی / وِ این نپندارم که بینم جز به خواب,دیشب در خواب به آغوشم آمدی و اینک در بیداری ، می پندارم که هم آغوشی با تو را فقط می توان در خواب دید . [ دوش = دیشب ]
از درونِ سوزناک و چشمِ تر / نیمه ای در آتشم ، نیمی در آب,در اثرِ سوزشِ درون و اشکِ چشمهایم نیمی از وجودم در آتش می سوزد و نیمِ دیگر آن غرقه در آب است . [ درون = دل و سینه / نیمه ای در آتش به درونِ سوزناک و نیمه ای در آب به چشمِ تر باز می گردد ]
هر که باز آید ز در ، پندارم اوست / تشنۀ مسکین آب پندارد سراب,هر کس از دَرَم درآید ، می پندارم که او آمده است . درست همانند فقیر و بیچارۀ تشنه کامی که سراب را آب می پندارد . [ سراب = زمینی که در اثرِ تابش خورشید به نظر آب بیاید / تشنۀ مسکین = کنایه از عاشق مشتاقِ بی نوا ]
ناوکش را جانِ درویشان هدف / ناخنش را خونِ مسکینان خِضاب,جانِ فقیران آماجِ تیرِ مژگانِ اوست . و خونِ بیچارگان را برای رنگ کردن ناخن خود غنیمت می شمرد . [ ناوک = تیرِ کوچک / خِضاب = رنگ کردن با حنا و گلگونه / در این بیت «جان» به «هدف» تشبیه شده است ]
او سخن می گوید و دل می برد / وُاو نمک می ریزد و ، مردم کباب,او با سخن گفتن خود ، دل از مردم می رباید و با ملاحت ، عشوه گری می کند و جگرِ مردم کباب می شود . [ دل بردن = کنایه از شیفته و بی قرار کردن ]
حیف باشد بر چنان تن پیرهن / ظلم باشد بر چنان صورت نقاب,موجبِ دریغ و تأسف است که تَنی بدان لطیفی با پیرهن پوشیده باشد و عادلانه نیست رخساری بدان زیبایی در زیرِ نقاب پنهان بماند . [ حِیف = شرح بیت 6 غزل 11 / نقاب = برقع و روی بند زنان ]
خَوی به دامان از بُناگوشش بگیر / تا بگیرد جامه ات بوی گلاب,با دامنت عرقِ رخسارِ گلگونِ او را پاک کن تا از آن پس لباست بوی گلاب دهد . زیرا عرق جهرۀ او به دلیل بیرون آمدن از گل برافروختۀ رخسارش همانند عرق گُل خوشبوست . [ خَوی = بر وزن مَی ، عرق / بناگوش = نرمه و پس گوش ]
فتنه باشد شاهدی شمعی به دست / سرگران از خواب و سرمست از شراب,آنگاه که زیبارویی سرش ، از خواب سنگین و خود ، از باده سرمست باشد و شمعی به کف گیرد ، غوغایی خواهد بود که همگان را شیفته خواهد ساخت . [ شاهد= معشوق زیبا / سرگران = مخمور و خمازده ]
بامدادی تا به شب رویت مپوش / تا بپوشانی جمالِ آفتاب,روزی از سحرگاهان تا شب هنگام ، چهرۀ تابانت را زیر نقاب پنهان مکن . تا درخشندگی چهره ات روی آفتاب را بپوشاند و بی نیازی از آن را آشکار سازد . زیرا با بودنِ چهره ات نیازی به جمالِ آفتاب نیست . [ تشبیه روی معشوق به آفتاب و برتری روی او از جهتِ درخشندگی ]
سعدیا ، گر بر درش خواهی چو چنگ / گوشتمالت خورد باید چون رَباب,ای سعدی ، اگر آرزو داری که او را مانند چنگ در آغوش بگیری باید مثلِ رباب تحملِ شکنجه های عشق را داشته باشی . [ بَر = آغوش و کنار / چنگ = از سازهای زهی قدیم که سری خمیده داشت و با انگشتان نواخته می شده است . ( واژنامۀ موسیقی ایران زمین ) / گوشمال = در لغت به معنی تنبیه و مجازات و در اصطلاح موسیقی « کوک نمودن آلاتِ زهی موسیقی به طریق مرسوم ، یعنی پیچاندن گوشی های ساز که آن عمل را به کنایت گوشمال یا گوشمالی گفته اند » ( واژه نامۀ موسیقی ایران زمین ) / رَباب = در لغت به فتح اول است ولی به غلط به ضمِ اول تلفظ می گردد . تنبور ، از سازهای زهی شبیه تار که در قدیم آن را با انگشت یا زخمه یا آرشه می نواختند و یکی از انواع کمانچه است . صورت تکامل یافتۀ آن ویلن امروزی است . ( واژه نامۀ موسیقی ایران زمین ) ]
ما را همه شب نمی برد خواب / ای خفتۀ روزگار ، دریاب,ای کسی که در تمام روزگار بی توجه به احوال عشاق به آرامی خفته ای ، بیندیش و غفلت را جبران کن . [ همه شب = سراسر شب و تمام شب ، هرشب / خفتۀ روزگار =  غافل و بی خبر زمانه ]
در بادیه تشنگان بمردند / وز حِلّه به کوفه می رود آب,تشنگان در بیابان در اثرِ تشنگی از پای درآمدند . در حالی که آب از حلّه به جانب کوفه روان است . یعنی جایی که بر ساحل فرات واقع شده است و به آب نیازی ندارد . [ بادیه = صحرا و بیابان / حلّه و کوفه = نام دو شهری در عراق که اولی در جنوب بغداد و دومی در شرق نجفِ اشرف واقع است / آب = مراد رود فرات است ]
ای سخت کمانِ سست پیمان / این بود وفای عهد اصحاب ؟,ای کمان کشِ نیرومند و پیمان شکن ، آیا وفاداریت با دوستان چنین بود ؟ یعنی به عهدت وفا نکردی . [ وفا = شرح بیت 7 غزل 2 / عهد = پیمان / اصحاب = جمع صاحب به معنی یاران و دوستان / سخت کمان = کنایه از پهلوان و تیرانداز ]
خار است به زیرِ پهلُوانم / بی رویِ تو خوابگاهِ سنجاب,بی روی تو بستری که همچون پوستِ سنجاب نرم است . در زیرِ دو پهلُویم مثلِ خاری است که به بدنم می خلد و آزارم می دهد . [ پهلُوان = جمع پهلُو ، دو طرف پهلو / خوابگاه سنجاب = بستری که از پوستِ سنجاب درست شده باشد ، بستر نرم و راحت / خار به زیر پهلو بودن = کنایه از در رنج و عذاب و آزار بودن ]
ای دیدۀ عاشقان به رُویت / چون روی مجاوران به محراب,ای کسی که چشم عاشقان به گونه ای به چهره ات دوخته شده که گویی گوشه نشینان معتکف به محراب روی آورده اند . [ مجاوران = جمع مجاور ، کسانی که در اماکن مقدس مانند معبد ، مکه و مدینه معتکف و به عبادت مشغولند / محراب = جایی در مسجد که امام در آنجا نماز می گزارد ، قبله ]
من تن به قضایِ عشق دادم / پیرانه سر آمدم به کُتّاب,من در سرِ پیری ، عشق را چونان سرنوشتی پذیرفته و بسانِ نوآموزی به مکتب آن گام نهادم . [ قضای عشق = حکم و درخواست عشق / پیرانه سر = سرِ پیری / کُتّاب = مکتب ، جای تعلیم / تن دادن = کنایه از راضی شدن ، پذیرفتن ]
زهر از کفِ دستِ نازنینان / در حلق چنان رود که جُلّاب,از دستِ نازنینان ، زهر را چنان به حلق می ریزم که گویی شربتِ آمیخته به گلاب می نوشم . [ نازنینان = نازداران ، معشوقان زیبا و دوست داشتنی / جلّاب = گلاب ، شربتی که از قند و گلاب سازند و ایرانیان آن را به معنی مطلق شربت بکار برند ]
دیوانۀ کوی خوب رویان / دردش نکند جفایِ بَوّاب,آنکه در اثر عشق خوب رویان کارش به جنون کشیده ، ستمِ دربان او را آزار نمی دهد . [ دیوانه = شیفته و بی قرار / خوب رویان = زیبا رویان / بوّاب = دربان ، نگهبان ]
سعدی نتوان به هیچ کشتن / اِلّا به فراق رویِ احباب,سعدی با هیچ چیز از پای درنمی آید مگر با دردِ دوری روی دوستان . [ هیچ = هرگز (لغت نامه) / اِلّا = حرف استثنا به معنی به جز ، مگر / احباب = جمع حبیب به معنی یاران ]
اگر تو برفکنی در میانِ شهر نقاب / هزار مؤمنِ مُخلِص درافکنی به عِقاب,اگر تو در میانِ شهر نقاب از چهرۀ خویش براندازی ، دل هزار مؤمنِ راستین را دچار عذاب و عقوبت خواهی کرد . [ نقاب = برقع و روی بند زنان / مخلص = خالص و بی ریا ، پاک و صاف / عقاب = عقوبت ، رنج و عذاب ]
که را مجالِ نظر بر جمالِ میمونت / بدین صفت که تو دل می بَری و رای حجاب ؟,با این خصوصیتی که تو از عشاق دل می بری ، چه کسی می تواند به طلعت فرخنده ات ، بدون حجاب بنگرد . [ نظر = نگاه / میمون = خجسته و مبارک / صفت = شکل و مانند / ورای حجاب = آن سوی حجاب و پرده ]
درون ما ز تو یک دَم نمی شود خالی / کنون که شهر گرفتی ، روا مدار خراب,دل و ضمیر ما در هیچ لحظه ای خالی از یاد تو نیست . اکنون که آن را تسخیر کرده ای به آبادی آن همّت گمار . همانطور که هر کشورگشایی به ترمیم خرابی های سرزمین تسخیر شده می اندیشد .
به مویِ تافته پای دلم فروبستی / چو موی تافتی ای نیک بخت ، روی متاب,با گیسوانِ تابدارِ خویش پای دلم را بستی و مرا اسیر خویش ساختی ، ای کامروا ، اکنون که موی خود را برای اسارت دلم تاب داده ای ، از من روی مگردان و به من بی اعتنا مباش . [ موی تافته = موی تابدار و پیچیده / روی تابیدن = روی برگرداندن ، بی اعتنایی کردن ]
تو را حکایت ما مختصر به گوش آید / که حالِ تشنه نمی دانی ای گُلِ سیراب,ای زیباروی ، از آنجا که تو بی نیازی و من نیازمند ، به ژرفای داستان عاشقی ما پی نمی بری ، آری ، سیرابی و بی اعتنایی تو به آب ، نمی گذارد حال تشنه را همچنان که هست دریابی .
اگر چراغ بمیرد ، صبا چه غم دارد ؟ / وگر بریزد کتّان ، چه غم خورد مهتاب ؟,اگر چراغ خاموش شود ، باد صبا که موجبِ خاموشی آن است ، غمی ندارد و اگر تار و پود کتان در اثر تابش نور ماه از هم بگسلد ، مهتاب را غمی نیست . یعنی اگر من در راهِ عشق تو نابود شوم ، تو اندوهی به دل راه نمی دهی . [ صبا = نسیم صبحگاهی و باد سحری / چه غم دارد = غمی ندارد / ریختن = پاره شدن / کتان = نوعی پارچه که از کتان سازند بدین معنی که ساقه های کتان را در آب می خیسانند و از آن رشته های سفید حاصل می کنند و آنها را بافته ، پارجه های کتانی بدست می آورند . قدما معتقد بودند که در برابر نور مهتاب ، پارچه کتان پاره می شود ( لغت نامه ) ]
دعات گفتم و دشنام اگر دهی ، سهل است / که با شِکر دهنان خوش بُوَد سؤال و جواب,تو را دعا کردم ، اما اگر تو در پاسخ دعای من دشنام دهی ، به سهولت آن را می پذیرم . چرا که به هر حال میان من و تو گفت و گویی روی داده و با شیرین سخنانی چون تو گفت و شنید خوش و لذّت بخش است .
کجایی ای که تَعَنُّت کنی و طعنه زنی ؟ / تو بر کناری و ما اوفتاده در غرقاب,ای کسی که مرا ملامت و سرزنش می کنی ، تو کجایی و ما کجا ؟ زیرا تو بر ساحلی و حال غرقه در ژرفای آب را درنمی یابی . [ تعنّت = سرزنش و زخم زبان / کنار = ساحل / غرقاب = آب عمیق و ژرف که سبب غرق شدن گردد ]
اسیرِ بندِ بلا را چه جای سرزنش است ؟ / گرت معاونتی دست می دهد ، دریاب,جای آن نیست که گرفتار دامِ بلا را سرزنش کنی . اگر کمکی از دستت برمی آید ، از او دریغ مدار . [ معاونت = یاری و کمک / دست دادن = کنایه از میسر بودن و امکان داشتن ]
اگر چه صبرِ من از رویِ دوست ممکن نیست / همی کنم به ضرورت چو صبرِ ماهی از آب,اگر چه برای من مقدور نیست که در فراق یار شکیبایی پیشه سازم ، اما ناگزیر همانند ماهی که از آب بیرون افتاده و برای بازگشتِ به آن می تپد ، در بی تابی عشق او شکیبایی می کنم . [ به ضرورت = به ناچار ]
تو باز دعوی پرهیز می کنی سعدی ؟ / که دل به کس ندهم ، کُلُّ مُدَّعِِ کذّاب,ای سعدی باز هم ادعا می کنی که از عشق می پرهیزی و دل به کسی نمی سپاری ؟ بدان که هر لاف زن و ادعا کننده ای دروغگوست . [ کُلّ مدّع کذّاب = هر ادعا کننده و لاف زنی دروغگوست ]
وقتی دل سودایی می رفت به بستان ها / بی خویشتنم کردی بوی گُل و ریحان ها,وقتی که دلِ سودا زده ام به گشت و گذار باغ و بستان می رفت . شمیم خوش گُل ها و گیاهان مرا از خود بیخود می ساخت . [ دل سودایی = دل عاشق پیشه / گل = گل سرخ / ریحان = گیاهی است علفی به رنگ های سفید و گلی و گاهی هم بنفش و مجتمع که در گنار برگ های انتهایی ساقه قرار دارند و به معنی هر گیاه خوشبوست ( گل و گیاه در ادبیات منظوم فارسی ) / سودا = شرح بیت 1 غزل 20 ]
گه نعره زدی بلبل ، گه جامه دریدی گُل / با یادِ تو افتادم ، از یاد برفت آنها,گاهی بلبل فریا و فغان به راه می انداخت و زمانی گل از شوقِ نغمه های بلبل جامه می درید و من به یاد تو افتادم و همۀ آنها از خاطرم محو شد . [ نعره = فریاد و فغان / با = در اینجا یعنی به ( لغت نامه ) ]
ای مِهر تو در دل ها ، وِای مُهرِ تو بر لب ها / وِای شورِ تو در سَرها ، وِای سرّ تو در جان ها,ای کسی که دل های عاشقان سرشار از محبتِ توست و بر لب های آنان مُهر سکوت نهاده ای . و ای کسی که در سرِ عاشقان خود شور عشق افکندی و راز عشقت در اندرون جانشان جای دارد . [ شور = وجد و هیجان ، غوغا / مُهر بر لب بودن = کنایه از خاموش و بی سخن بودن ]
تا عهدِ تو در بستم ، عهدِ همه بشکستم / بعد از تو روا باشد نقضِ همه پیمان ها,از زمانی که با تو پیمان بستم ، پیمانِ خویش را با همه شکسته ام . زیرا بعد از عهد بستن با تو ، شکستن تمام پیمان ها جایز است و به آنها نیازی نیست . [ بعد از تو = بعد از پیمانی که با تو بسته ام / نقض = شکستن ]
تا خارِ غمِ عشقت آویخته در دامن / کوته نظری باشد رفتن به گلستان ها,از زمانی که غمِ عشقت چونان خاری از دامنم آویخته و مرا پای بند ساخته است . رفتن به گلستان را کوته نظری می دانم . یعنی خارِ غمِ عشقت بر گلستان ها ترجیح دارد . [ خار در دامن آویختن = رنج و آزار دیدن / کوته نظری = تنگ نظری و غفلت ]
آن را که چنین دردی از پای دراندازد / باید که فروشُوید دست از همه درمان ها,کسی که دردِ عشق او را از پای دراندازد و درمانده سازد ، باید تمام درمان ها را رها کند یعنی دردِ عشق درمان ندارد . [ از پای درانداختن = نابود و درمانده شدن / دست شستن از چیزی = رها کردن و دست برداشتن از چیزی ]
گر در طلبت رنجی ما را برسد ، شاید / چون عشق حرم باشد ، سهل است بیابان ها,سزاوار است که در راهِ رسیدن به تو رنج و سختی را تحمل کنیم . آنچنان که رنج و سختی رسیدن به کعبه برای عاشقان بیت الحرام سهل است . [ شاید = شایسته و سزاوار است / حرم = گداگرد خانه و مکان مقدس ، در اینجا مراد ، خانۀ کعبه است ]
هر تیر که در کیش است ، گر بر دل ریش آید / ما نیز یکی باشیم از جملۀ قربان ها,هر تیری که در تیردان وجود دارد اگر به دلِ مجروح اصابت کند و عاشق را از پای درآورد . ما نیز از جملۀ قربانی ها خواهیم بود . [ کیش = تیردان / ریش = آزرده و مجروح ]
هر کُو نظری دارد با یارِ کمان ابرو / باید که سپر باشد پیشِ همه پیکان ها,هر کس که به یارِ کمان ابرو توجهی داشته باشد باید در مقابل تیرهایی که از کمانِ ابروی او پرتاب می شود همانند سپری بایستد و جانفشانی کند .
گویند مگو سعدی چندین سخن از عشقش / می گویم و بعد از من گویند به دوران ها,مرا گویند ای سعدی ، این همه از عشق او سخن مگو . نه تنها من می گویم بلکه بعد از من هم در تمامِ روزگاران از عشق او سخن خواهند گفت .
رفتیم ، اگر ملول شدی از نشستِ ما / فرمای خدمتی که برآید ز دستِ ما,اگر از همنشینی با ما دلتنگ شدی ، می رویم ، امّا از ما چیزی بطلب که توان انجام دادنش را داشته باشیم . یعنی رفتن از پیشِ تو برای ما مقدور نیست . [ نشست = همنشینی ، ماندن / خدمت = تحفه و هدیه ، اطاعت و بندگی ]
برخاستیم و ، نقشِ تو در نَفسِ ما چنانک / هر جا که هست ، بی تو نباشد نشستِ ما,برای رفتن از پیشِ تو برخاستیم که برویم . امّا اثر و نشان تو آنچنان در دل نقش بسته است که بدون تو هر جا که باشد ، ماندن ما مجال نمی یابد . [ نقش = نشان ، اثر ، عکس و تصویر / نَفس = دل و روح ( لغت نامه ) ]
با چون خودی درافکن ، اگر پنجه می کنی / ما خود شکسته ایم ، چه باشد شکست ما ؟,اگر می خواهی ستیزه کنی ، با کسی همانند خود پنجه افکن . زیرا ما خود شکست خورده و مغلوبیم و تو به شکست دادن افتاده ای چون ما ، نیازی نداری .
جرمی نکرده ام که عقوبت کند ، ولیک / مردم به شرع می نکُشد تُرکِ مست را,خطایی نکرده ام که شکنجه کند و جزا دهد . امّا گویی او می داند که بر اساسِ قانون شریعت ترکِ مست ( معشوق می زده ) مورد مؤاخذه قرار نمی گیرد . بنابراین عقوبت می کند و از بازخواست نمی هراسد .
شکر خدای بود که آن بُت وفا نکرد / باشد که توبه اس بکند بت پرستِ ما,خدا را شکر که آن بت ، بی وفایی کرد و امید است که بت پرست از بت پرستی توبه کند . [ وفا = مقابل جفا به معنی وعده به جا آوردن و به سر بردن دوستی و عهد و پیمان ، ثبات در قول و سخن و دوستی / باشد که = امید است که ]
سعدی ، نگفتمت که به سروِ بلند او / مشکل توان رسید به بالای پستِ ما,ای سعدی ، به تو نگفتم که با این قامتِ کوتاه ما ممکن نیست به سرو بلند قامت معشوق دست یابیم . [ بالا = قد و قامت ]
من بدین خوبیّ و زیبایی ندیدم روی را / وِاِین ولّاویزیّ و دلبندی نباشد موی را,من هیچ رویی را تا بدین حد ظریف و زیبا ندیده ام و نیز هیچ مویی این قدر دلخواه و دوست داشتنی نیست . [ دلبندی = اسیر کنندگی و پای بندی دل ]
روی اگر پنهان کند سنگین دل و سیمین بدن / مُشک ، غمّاز است ، نَتواند نهفتن بوی را,اگر یار سنگدلِ سیمین تن چهرۀ خود را بپوشاند ، باز هم زیبایی او آشکار خواهد شد . همچنان که مُشک ، پرده دَر است و نمی تواند بوی خوش خود را پنهان نگه دارد . [ مُشک = ماده ای است سیاه رنگ که در زیرِ شکم جنس نرِ آهوی خُتن قرار دارد و بسیار خوشبو و معطر است / غمّاز = سخن چین و پرده در ]
ای موافق صورت و معنی که تا چشم من است / از تو زیباتر ندیدم روی و خوشتر خوی را,ای کسی که بیرون و درونت سازگارند و جمال صورت و سیرت را جمع داری . از هنگامی که چشم من دیدن آغاز کرده است ، رویی زیباتر از روی تو و حقیقتی پسندیده تر از خصائل تو ندیده ام . [ موافق صورت و معنی = آنکه درون و بیرونش سازگار است / صورت و معنی = ظاهر و باطن / خوی = خصلت ]
گر به سر می گردم از بیچارگی ، عیبم مکن / چون تو چوگان می زنی ، جرمی نباشد گوی را,اگر من در اثر ناچاری و درماندگی سرگشته و سرگردانم . بر من خرده مگیر ، آنجا که تو چوگان می زنی و گوی ناگزیر است بگردد ، گناهِ سرگشتگی به گوی باز نمی گردد . همچنان که من همانند گوی سرگشتۀ چوگانِ عشق توام . [ چوگان و گوی = شرح بیت 1 غزل 17 ]
هر که را وقتی دَمی بوده ست و دردی سوخته ست / دوست دارد نالۀ مستان و ها یا هوی را,کسی که روزگاری در اثر عاشقی نفسی گرم داشته و درد و سختی او را سوزانیده باشد ، نالۀ مستان و شور و غوغای آنان را دوست دارد . [ دَم = آه ، درد ( شرح بیت 8 غزل 17 ) / سوخته است = در اینجا یعنی سوزانیده است / ها یا هوی = هیاهو ، شور و غوغا ، بانگ و فریاد ]
ما ملامت را به جان جوییم در بازار عشق / کنج خلوت ، پارسایان سلامت جوی را,در بازار عشق و عاشقی سرزنش را با دادن جان می طلبیم . بگذار تا پرهیزگاران عاقبت خواه باشند .
بوستان را هیچ دیگر درنمی باید به حُسن / بلکه سروی چون تو می باید کنار جوی را,بوستان برای زیبایی خود به چیزی نیازمند نیست ، مگر آنکه سروی چون تو در لب جویبار آن بنشیند . [ دربایستن = لازم و ضروری بودن ، لایق و سزاوار بودن ]
ای گلِ خوشبوی ، اگر صد قرن باز آید بهار / مثلِ من دیگر نبینی بلبلِ خوش گوی را,ای معشوق زیبا و بویای من ، اگر هزاران سال بهار تجدید شود . دیگر کسی را مانند من خوش بیان و نغمه سرای نخواهی دید .
سعدیا ، گر بوسه بر دستش نمی یاری نهاد / چاره آن دانم که در پایش بمالی روی را,ای سعدی ، اگر نمی توانی بر دستش بوسه زنی ، چاره آن است که دست کم روی خویش را بر پایش بمالی . [ یارستن = توانستن ]
تفاوتی نکند قدرِ پادشایی را / که التفات کند کمترین گدایی را,اگر پادشاهی به فقیری درمانده التفاتی کند ، چیزی از مقام و ارزش او کاسته نمی شود . [ تفاوت = عیب و نقص (لغت نامه) / التفات = توجه و عنایت ]
به جانِ دوست که دشمن بدین رضا ندهد / که در به روی ببندند آشنایی را,به جان دوست سوگند می خورم که حتّی دشمن هم از اینکه در به روی آشنا ببندند و او را از دیدار محروم سازند خشنود نیست . [ به جان دوست = قسم به جان دوست ]
مگر حلال نباشد که بندگان ملوک / ز خیلِ خانه برانند بی نوایی را,بی تردید روا نیست که خدم و حشم فرمانروایان ، بی نوایی را از درگاه پادشاه برانند . [ مگر = همانا ، به تحقیق / خیل خانه = خانه و دودمان ، محل اقامت خدمتکاران و دربانان ]
وگر تو جور کنی ، رای ما دگر نشود / هزار شُکر بگویم هر جفایی را,و چنانچه تو ستم بورزی ، نظر ما در باب تو تغییر نمی کند و در ازای هر جفای تو ، هزار شکر به جای خواهیم آورد . [ دگر شدن = تغییر یافتن ]
همه سلامت نَفس آرزو کند مردم / خلافِ من که به جان می خَرم بلایی را,همه مردم برای تنِ خویش سلامت و عافیت می طلبند . برعکسِ من که بلا را با نهایت میل می پذیرم . [ سلامت نَفس = سلامت تن ، ایمنی / خلاف من = بر خلاف من ، بر عکس من ]
حدیثِ عشق نداند کسی که در همه عُمر / به سَر نکوفته باشد درِ سرایی را,کسی که در تمام زندگانی خویش ، سرِ خود را به درِ سرایی نکوفته و عشق را تجربه نکرده باشد ، سخن و ماجرای عشق را درنمی یابد .
خیال در همه عالَم برفت و باز آمد / که از حضورِ تو خوشتر ندید جایی را,نیروی خیال ، همۀ عالَم را زیر پا گذاشت و سرانجام به محضرِ تو بازگشت . زیرا این محضر را بهترین مکان برای جولان یافت . یعنی جز تو چیزی در خیال نمی گنجد و تو بهترین دست مایه خیال هستی . [ خیال = فکر و اندیشه ، وَهم و گمان ]
سری به صحبتِ بیچارگان فرود آور / همین قدَر که ببوسند خاکِ پایی را,سرت را در همنشینی با درماندگان فرود آور ، نه از آن روی که تسلیم آنان گردی . بلکه از آن جهت که آنان مجال و افتخار بوسیدن خاکِ پایی بیابند .
قبای خوشتر از این در بدن تواند بود / بدن نیفتد از این خوبتر قبایی را,جامه ای نیکوتر از این می توان برای بدن یافت . امّا بدنی به این نیکویی نمی توان در جامه ای دید . [ قبا = جامه ای بلند که جلو آن تا پایین باز است و معمولاََ با بند و قیطان بسته می شود ]
اگر تو روی نپوشی بدین لطافت و حُسن / دگر نبینی در پارس پارسایی را,اگر تو روی لطیف و جمیل خود را نپوشانی ، هرگز در پارس ، پرهیزگاری باقی نخواهد ماند . [ لطافت = نرمی و لطف ، طراوت و تازگی / حُسن = جمال و زیبایی ]
منه به جانِ تو بارِ فراق بر دلِ ریش / که پشّه ای نَبَرد سنگِ آسیایی را,تو را به جان خود سوگند می دهم که فراق و جدایی ات را به سانِ بارِ گران بر دل مجروح من مگذار ، درست همانطور که پشّه ای ناتوان نمی تواند سنگ آسیایی را حمل کند ، تحمل باز جدایی تو برایم مشکل است . [ ریش = آزرده ، مجروح ]
دگر به دست بیاید چو من وفاداری / که تَرک می ندهم عهد بی وفایی را,دیگر شخص وفاداری چون من یافت نمی شود . زیرا عهد و پیمان خویش را به جرم بی وفایی پیمان شکنان ترک نخواهم کرد .
دعای سعدی اگر بشنوی ، زیان نکنی / که یحتمل که اجابت بُوَد دعایی را,اگر دعا و درخواست سعدی را بشنوی ، زیان نخواهی کرد . زیرا احتمال دارد که دعا پاسخ مناسب بیابد و روا گردد . [ دعا = خواندن جمله های مأثوره ، نیایش ، درخواست ، مدح ، تضرع / یحتمل = احتمال دارد ، ممکن است / اجابت = پاسخ دادن ، قبول کردن ، برآوردن ]
لاابالی چه کند دفتر دانایی را ؟ / طاعت وعظ نباشد سرِ سودایی را,دفتر دانش و دانایی به کار عاشق بی پروا نمی آید ، همچنان که سر سودازده تابِ شنیدن نصیحت را ندارد . [ لاابالی = بی پروا ، بی ترس ، بی قید / وعظ = پند و نصیحت / سودا = یکی از اخلاط اربعه که غلبۀ آن موجب عشق و هوس و خیال ( مالیخولیا ) می شود / سر سودایی = سر سودا زده و گرفتار عشق ]
آب را قول تو با آتش اگر جمع کند / نتواند که کند عشق و شکیبایی را,اگر بتوانی در کلام یا پندار خویش آب و آتش را در کنار هم قرار دهی ( یعنی ضدّین را آشتی دهی ) هر گز نمی توانی بین عاشقی و شکیبایی آشتی برقرار کنی .
دیده را فایده آن است که دلبر بیند / ور نبیند ، چه بُوَد فایده بینایی را ؟,فایده چشم روشن این است که به یاری آن ، دلبر را ببیند . وگرنه در بینایی فایده ای وجود ندارد .
عاشقان را چه غم از سرزنشِ دشمن و دوست ؟ / یا غمِ دوست خورد یا غمِ رسوایی را,عاشقان از ملامت خودی و بیگانه بیمی ندارند ، زیرا عاشق یا باید غم دوست را تحمّل کند یا غمِ رسوایی را .
همه دانند که من سبزۀ خط دارم دوست / نه چو دیگر حَیَوان سبزۀ صحرایی را,همه می دانند که من خط سبزه چهره نگار را که تازه رُسته است ، دوست می دارم ، نه همانند آدمیان دیگر که سبزۀ صحرایی را دوست می دارند [ حیوان به قرینۀ سبزه ، اشاره به چهارپا دارد که از عشق بی خبر و سرگرم سبزۀ صحرایی است / خط = موهای تازه رُسته ای که گِردِ رخسار خوب رویان برآمده باشد ]
من همان روز دل و صبر به یغما دادم / که مقیّد شدم آ دلبر یغمایی را,من همان روزی که پای بند و دلبستۀ آن زیباروی یغمایی و غارتگر دل شدم ، دل و صبرم به تاراج رفت . [ مقیّد = اسیر و دلبسته / دلبر یغمایی = دلبر غارتگر و یغماپیشه ، و نیز یغما نام شهری است در ترکستان که به داشتن معشوقان زیبارو معروف است ]
سرو بگذار که قدّیّ و قیامی دارد / گو ببین آمدن و رفتن رعنایی را,سرو را با وجود آنکه قد و قامتی کشیده دارد ، رها کن و به او بگو که به جلوه گری های زیبا و حرکات موزون نگار ما بنگر . [ گذاشتن = رها کردن / رعنا = زیبا و خوب رو ]
گر برانی نرود ، ور برود بازآید / ناگزیر است مگس دکّۀ حلوایی را,اگر مگس را از دکّانِ شکر فروش برانی نمی ردود ، ناچار باز می گردد . زیرا مگس چاره ای جز گِردِ حلوا گشتن ندارد ، یعنی ای معشوق ، مرا از خود مران ، زیرا بی تو زیستن نمی توانم . [ دکّه حلوایی = دکّان حلوا فروش و شیرینی فروش ]
بر حدیثِ من و حُسنِ تو نیفزاید کس / حد همین است سخندانی و زیبایی را,هیچ کس قادر نیست چیزی بر سخنوری و شاعری من و زیبایی و ملاحت تو بیفزاید . چرا که نهایت سخندانی و زیبایی همین است که من و تو داریم . [ حدیث = سخن ، در اینجا شعر و شاعری ، سخنوری / حُسن = جمال و زیبایی / حد = اندازه و مقدار ]
سعدیا ، نوبتی امشب دُهُلِ صبح نکوفت ؟ / یا مگر روز نباشد شب تنهایی را ؟,آیا امشب بر خلافِ عادت ، دهل زن طبلِ بیداری فرو نمی کوبد ؟ یا شب فراق و تنهایی ، صبحی در پی ندارد ؟ [ نوبت = نواختن دهل و نای و امثال آن روزی چند بار بر درِ پادشاهان و امراء (لغت نامه) / نوبتی = منسوب به نوبت ، دهل زن و نقاره زن / مگر = آیا ]
کمانِ سخت که داد آن لطیف بازو را ؟ / که تیرِ غمزه تمام است صیدِ آهو را,چه کسی به دستان ظریف یار ، کمان محکم و قوی برای صید آهو ( عاشق بیچاره و بی گناه ) داد ؟ نیازی به کمانِ سخت نیست زیرا غمزه هایِ تیرمانند او برای به دام انداختن عاشق کافی است . [ سخت = محکم / لطیف بازو = آنکه بازویی ظریف و زیبا دارد ]
هزار صیدِ دلت پیش تیر باز آید / برین صفت که تو داری کمانِ ابرو را,با چنین شیوه ای که تو کمان کشیده ای . هزاران دل همانند صید جلوی تیرِ تو قرار می گیرد . [ در این بیت صید به دل و ابرو به کمان تشبیه شده است ]
تو خود به جوشن و برگستوان نه محتاجی / که روز معرکه بر خود زره کنی مو را,تو در روزِ جنگ به پوشش هایی نظیر جوشن و برگستوان نیازی نداری . زیرا گیسوان در هم تنیده ات همانند زره تو را از آسیب دشمن در امان می دارند . [ جوشن = زره و لباس جنگی / برگستوان = پوششی است که در روزِ جنگ می پوشیدند و بر اسب نیز برای حفظ جان آن می افکندند / معرکه = جنگ ]
دیار هند و اقالیم تُرک بسپارند / چو چشم تُرک تو بینند و زلف هندو را,هندوان و ترکان اگر چشمانِ ترکانه و زیبا و گیسوان هندُوانه و سیاهت را ببینند . دیگر به زیبارویان ترکستان و هندوستان توجّهی نخواهند کرد . [ دیار = جمع دار به معنی خانه ها ، شهر ها / اقالیم = جمع اقلیم به معنی سرزمین ها / سپردن = واگذاشتن و رها کردن / ترک = در مصراع دوو به معنی زیبا و غارتگر / هندو = اهل هند و در اینجا به معنی سیاه ]
مغان که خدمتِ بت می کنند در فَرخار / ندیده اند مگر دلبران بت رو را,بت پرستانی که در شهر فَرخار ، کمر به خدمت بتان بسته اند و آنان را ستایش می کنند . بی تردید معشوقان بت روی را ندیده اند . وگرنه پرستش بتان را فرو نمی گذاشتند . [ مغان = پیشوایان و موبدان دین زردشتی ف و در اینجا به معنی مطلق کافران و بت پرستان است / فَرخار = نام شهری است در ترکستان منسوب به خوبان و صاحب حُسنان (لغت نامه) / مگر = همانا ، به درستی ]
حصار قلعۀ باغی به منجنیق مده / به بام قصر برافکن کمند گیسو را,برای محاصره کردن قلعۀ ستمگر به منجنیق نیازی نداری . گیسوان چون کمندت را به بامِ کاخ بیفکن و از آن بال برو و قلعه را بگشای . [ حصار دان = محاصره کردن / باغی = ظالم و ستمکار ، در این بیت «باغی» در معنای غیر منظورش بکار رفته است .  / منجنیق = سنگ انداز ، فلاخن مانندی است بزرگ که بر سرِ چوبی تعبیه کنند و سنگ در آن کرده به طرف دشمن اندازند (لغت نامه) /
مرا که عزلت عنقا گرفتمی همه عمر / چنین اسیر گرفتی که باز تیهو را,مرا که در تمام عمر همانند سیمرغ گوشه نشینی اختیار کرده و از دام ها رَسته ام . چنان اسیر کردی که گویی عقابی تیهویی را به چنگال گرفته ای . [ عزلت = گوشه گیری / عنقا =  شرح بیت 4 از غزل 1 / تیهو = پرنده ای است کوچک شبیه کبک / در این بیت «اسیر شدن من به دست تو» تشبیه شده به «اسیر شدن تیهو در چنگال باز» ]
لبت بدیدم و لعلم بیوفتاد از چشم / سخن بگفتی و ، قیمت برفت لؤلو را,لبانِ سرخت را دیدم و لعل در نظرم بی اعتبار شد و سخن گفتی ، دندان های مرواید گونت نمایان شد و مروارید در برابر دندان های تو ارزش خود را از دست داد . [ لعل = سنگ قیمتی سرخ رنگ / قیمت = بها ، ارزش و اعتبار / لؤلو = مروارید ]
بهای روی تو بازارِ ماه و خور بشکست / چنانکه معجز موسی طلسم جادو را,تابش رویت درخشندگی ماه و خورشید را از رونق انداخت . همانگونه که معجزۀ حضرت موسی (ع) جادوی سامری را باطل کرد . [ بها = نور و درخشندگی / خور = خورشید / جادو = جادوگر / طلسم = عمل خارق العاده و نوشته ای برای پدید آوردن امور عجیب و عمل خارق عادت (فرهنگ معین ) ]
به رنج بُردن بیهوده گنج نتوان بُرد / که بخت راست فضیلت ، نه زور بازو را,با رنج بیهوده بردن نمی توان به گنج دست یافت . زیرا بخت و اقبال بر زورِ بازو برتری دارد . [ فضیلت = رجحان و برتری ]
به عشق روی نکو ، دل کسی دهد سعدی / که احتمال کند خوی زشت نیکو را,ای سعدی ، کسی بر روی زیبا عاشق می شود که تابِ تحمّلِ خویِ زشت زیبارویان را داشته باشد . [ احتمال کردن = تحمّل کردن ]
ساقی بده آن کوزۀ یاقوت روان را / یاقوت چه ارزد ؟ بده آن قوتِ روان را,ای ساقی ، کوزۀ شرابِ سرخ را که مانند یاقوتِ مذاب است ، بیاور و به من بده . یاقوت در برابر شراب چه ارزشی دارد ؟ آن شرابی را که غذای روح است به من بده .
اوّل ، پدرِ پیر خورَد رَطلِ دَمادَم / تا مدّعیان هیچ نگویند جوان را,ابتدا پدرِ پیر از آن پیالۀ بزرگ پی در پی می نوشد تا لاف زنان برای شراب نوشی به جوان خرده نگیرند . [ رطل = پیاله بزرگ شراب / مدعیان = جمع مدعی به معنی ادعا کننده و لاف زن و کسی که دعوی هنر و عشق کند ولی کم مایه و دروغگوست ]
تا مست نباشی ، نبَری بارِ غمِ یار / آری ، شتر مست کشد بار گران را,تا از عشق سرمست نباشی . توانِ حملِ غمِ یار را که به سانِ بار است . نخواهی داشت ، آری ، شتر هنگامی که مست باشد بارِ سنگین را به راحتی حمل می کند . [ مست = بیخویش و عاشق / شترِ مست = شتر به شهوت آمده و جفت خواه / بار گران = بارِ سنگین و بزرگ ]
ای روی تو آرامِ دلِ خَلقِ جهانی / بیرون تو شاید که نبینند جهان را,ای کسی که طلعتِ زیبای تو موجبِ آرامش دلِ مردمِ دنیاست . شایسته است که مردم جهان بدون وجودِ چهره ات دنیا را نبینند . یعنی دنیا بی روی تو ارزش دیدن ندارد . [ شاید = شایسته و سزاوار ]
در صورت و معنی که تو داری ، چه توان گفت ؟ / حُسنِ تو ز تحسین تو بسته ست زبان را,در باب زیبایی ظاهر و ژرفای باطن و سیرت تو چه می توان گفت ؟ براستی زیبایی تو زبان را از ستودنت ناتوان کرده است ، یعنی زبان قادر به وصفِ تو نیست . [ صورت و معنی = ظاهر و باطن ، صورت و سیرت / حسن = جمال و زیبایی ]
آنک عسل اندوخته دارد مگس نَحل / شهد لب شیرین تو زنبورِ میان را,زنبور عسل که شایسته ترین موجود در تولید شهد است . در برابر شیرینی لبان تو عسلی به کمر دوخته و برای خدمت به آنها کمر بسته است . یعنی لبانت از شهد شیرین تر است . [ مگسِ نحل = مگس انگبین ، زنبور عسل / شهد = عسل و شیرینی / زنبور میان را = میان و کمر زنبور را / عسلی = پارچۀ زردی که یهودیان به جهت امتیاز از فِرق دیگر بر دوش اندازند و این لفظ عربی الاصل است و آن را لباس عسلی و جامۀ عسلی هم گویند ]
زِاین دست که دیدار تو دل می بَرد از دست / ترسم نبَرم عاقبت از دستِ تو جان را,اینگونه که چهرۀ تو آدمی را شیفته و بی قرار می کند . بیم آن می رود که سرانجام نتوانم از دست تو جان سالم بدر برم . [ زین دست = بدین منوال ، این چنین / دیدار = چهره و صورت / ترسیدن = بیم داشتن و مطمئن بودن ]
یا تیرِ هلاکم بزنی بر دلِ مجروح / یا جان بدهم تا بدهی تیرِ امان را,بنابراین یا با تیری که موجب هلاک است ، دلِ خسته ام را آماج قرار می دهی و هلاکم می کنی یا جان می دهم تا تیر امان از تو دریافت کنم . [ تیر هلاک = تیری که سبب هلاکت نابودی گردد ، تیر خلاص / جان دادن = مردن / تیر امان = سلاطین چون کسی را امان دهند و خواهند که مزاحمتی از لشکریان به او نرسد ، تیری که نام پادشاه بر آن نقش کرده باشد . از جعبه خاص به او دهند و این نشان امان باشد . ( لغت نامه ) ]
و آنگه که به تیرم زنی ، اوّل خبرم ده / تا پیشترت بوسه دهم دست و کمان را,و آنگاه که خواستی مرا با تیر بزنی از این امر آگاهم کن تا پیش از زدن ، دست و کمان تو را به شکرانه توجه به من بوسه دهم .
سعدی ز فراق تو نه آن رنج کشیده ست / کز شادی وصلِ تو فرامش کند آن را,سعدی از دردِ دوری تو آنچنان متحمّلِ رنج و سختی شده است که حتّی شادی وصل تو نمی تواند آن را از خاطر وی بزداید .
ور نیز جراحت به دوا بازِ هم آید / از جایِ جراحت نتَوان بُرد نشان را,و اگر هم زخم به کمکِ دارو التیام یابد . از محلِ زخم نمی توان نشان آن را زایل ساخت . یعنی همیشه اثر داغِ عشق تو بر هستی ما باقی خواهد ماند . [ ور نیز = بعد از این ، همچنین / بازِ هم آمدن = به هم آمدن ، التیام یافتن ]
چه کند بنده که گردن ننهد فرمان را ؟ / چه کند گوی که عاجز نشود چوگان را ؟,بنده جز تسلیم شدن در برابر معشوق چاره ای نمی شناسد . همچنان که گوی جز تن دادن به ضربه های چوگان راهی ندارد . [ گوی = توپ و گلوله ای چوبین که در بازی چوگان از آن استفاده می شود / چوگان = چوبی با دستۀ راست و باریک و سرِ کج که با آن در چوگان بازی گوی را می زنند ]
سروِ بالایِ کمان ابرو اگر تیر زند / عاشق آن است که بر دیده نهد پیکان را,هر گاه معشوق بلند بالای ابرو کمانی ، تیر به سوی عاشق روانه سازد . این عاشق است که چشمان خویش را آماجگاه تیرِ او می سازد و شاکر است . [ بالا = قد و قامت ]
دستِ من گیر که بیچارگی از حد بگُذشت / سرِ من دار که در پای تو ریزم جان را,به خاطر اینکه عجز و ناتوانی و درماندگی من از حدّ توان گذشته است ، مرا یاری کن و برای اینکه بتوانم جانم را نثارِ گام هایت نمایم ، عنایت و محبتت را از من دریغ مدار .
کاشکی پرده برافتادی از آن مَنظرِ حُسن / تا همه خلق ببینند نگارستان را,ای کاش روی بند از آن چهرۀ زیبایت برمی افتاد تا تمامِ مردم در آن سویِ نقابت ، رخسار پُر نقش و نگار و زیبای تو را مشاهده می کردند . [ منظرِ حُسن = نظرگاه و چهره و صورت زیبا / نگارستان = محل پر نقش و نگار ]
همه را دیده در اوصافِ تو حیران ماندی / تا دگر عیب نگویند منِ حیران را,و با مشاهدۀ رخسارت ، چشم همگان به تماشای ویژگی های تو متحیّر می ماند تا دیگر عیبِ منِ واله و حیران را به زبان نیاورند و ملامت نکنند . [ همه را دیده = دیدۀ همگان / اوصاف = ویژگی ها ، صفت ها / منِ حیران را عیب = عیب منِ حیران ]
لیکن آن نقش که در روی تو ، من می بینم / همه را دیده نباشد که ببینند آن را,امّا نه ، آن نشانی که من در چهرۀ تو می بینم ، دیگران قادر به دیدن آن نیستند . یعنی بصیرتِ دیدن آن نقش را ندارند . [ لیکن = امّا ، ولی ، با این همه ، در تداول فارسی به صورت لیک هم بکار رفته است / نقش = نشان و اثر ، عکس و تصویر ]
چشمِ گریانِ مرا حال بگفتم به طبیب / گفت : یک بار ببوس آن دهنِ خندان را,حالِ چشمِ گریان خویش را با طبیب در میان نهادم ، گفت : برای درمان یک بار دهانِ خندانِ معشوق را ببوس .
گفتم : آیا که در این درد بخواهم مُردن ؟ / که محال است که حاصل کنم این درمان را,گفتم آیا منظورت این است که در این درد جان خواهم داد ؟ زیرا دست یابی به این شیوه درمان ، یعنی یک بار بوسیدن لبِ یار ممکن نیست . [ که = در مصراع دوم به معنی زیرا که / درد = احساس نیاز و تمنّای شدید برای رسیدن به معشوق ]
پنجه با ساعد سیمین نه به عقل افکندم / غایت جهل بُوَد مشت زدن سِندان را,زورآزمایی من با بازوی نقره گون او خردمندانه نبود ، چرا که مشت بر سندان کوفتن نهایت نادانی است . [ ساعد = بازو ، در استعمال فارسیان مابین کفِ دست و آرنج را گویند . ( لغت نامه ) / غایت = نهایت / سندان = آهنی ضخیم که فلزات و جز آن را بر آن نهند و با پتک کوبند ]
سعدی از سرزنشِ خَلق نترسد ، هیهات / غرقه در نیل چه اندیشه کند باران را ؟,دور باد از من که از ملامت های مردم بیمی به خود راه دهم ، زیرا حال من حال کسی است که در رود نیل غرقه گشته است و ریزش باران بر وی اثری ندارد . [ هیهات = چه دور است ، فارسیان در مقامِ تحسّر و تأسف بکار می برند ، افسوس / اندیشه کردن = ترسیدن و بیم داشتن ، غمگین بودن ]
سَر بِنِه گر سر میدان ارادت داری / ناگزیر است که گویی بُوَد این میدان را,اگر اندیشه ورود به میدان عشق را در سر می پرورانی ، تسلیم باش ، زیرا در میدان عشق و ارادت باید سَری برای فدا شدن داشته باشی . [ ارادت = دوستی از روی اخلاص و توجه خاص / گوی = بیت 1 از غزل 17 ]
تا بُوَد بارِ غمت بر دلِ بی هوش ، مرا / سوزِ عشقت نَنِشاند ز جگر ، جوش ، مرا,تا غم تو به سان باری بر دل بی قرار و شیفتۀ من سنگینی می کند ، سوزِ عشق تو جگر مرا از جوش نمی اندازد . [ هوش = خرد ، آگاهی ، روح / بی هوش = از خود بی خود ، دیوانه ، مدهوش (لغت نامه) / در این بیت غم به بار تشبیه شده است ]
نگذرد یادِ گل و سنبلم اندر خاطر / تا به خاطر بُوَد آن زلف و بُناگوش ، مرا,تا زمانی که تصویری از آن زلف و بناگوش در ذهنم باقی است ، به یادِ گل و سنبل نمی افتم . [ گل = گل سرخ / سنبل = در لغت به معنی خوشۀ جو ، گندم و مانند آ ن است ، و نیز نام گیاهی است از تیرۀ سوسنی ها با جام و کاسۀ رنگین و دارای گل های بنفش خوشه ای . چون زود گل می دهد و گلش زیبا ، خوش رنگ و خوشبوست ، مرد توجه است و جزو گیاهان مرغوب زینتی است . برگ های سنبل دراز و نوک تیز است و گل های آن به شکل خوشه های بلند ، به هم فشرده ، معطر و به رنگ های قرمز ، آبی ، ارغوانی ، سفید و زرد است . شاعران زلف معشوق را به سنبل و خطّ یار را به سنبلِ تر تشبیه کرده اند . ( گل و گیاه در ادبیات منظوم فارسی ) / خاطر = فکر و اندیشه ، دل / بناگوش = نرمه و پسِ گوش عذار و صورت ]
شربتی تلخ تر از زهرِ فراقت باید / تا کند لذّتِ وصلِ تو فراموش ، مرا,برای آنکه بتوانم لذّتِ وصلِ تو را از خاطرم ببرم ، نوشیدنی ای تلخ تر از فراقِ چون زهرت باید به کام رسد . یعنی زهرِ فراقت موجب نمی شود که تو را فراموش کنم . [ شربت = در عربی به معنی مقداری از نوشیدنی که به یک بار نوشیده شود ، و در زبان فارسی به معنی آب میوه و عصارۀ آنکه با قند ، شکر یا عسل پخته و قوام آورده باشند / فراموش کند = از یاد ببرد ، از خاطر بزداید / در این بیت فراق به زهر تشبیه شده است ]
هر شبم با غمِ هجرانِ تو سر بر بالین / روزی ار با تو نشد دست در آغوش ، مرا,اگر هیچ روزی نتوانم تو را در آغوش گیرم ، مانعی ندارد . زیرا شب ها با غم تو سر بر بالین می نهم . [
بی دهانِ تو اگر صَد قَدَحِ نوش دهند / به دهانِ تو که زهر آید از آن نوش ، مرا,بی دهان تو که سرچشمۀ نوش است ، اگر صد کاسۀ عسل به من بدهند . سوگند به دهانت که آن عسل ها که آن عسل ها در نظرِ من زهری کشنده خواهد بود . [ قدح = جام و پیالۀ شراب / نوش = شهد و عسل ، هر چیز شیرین / به دهان تو = قسم به دهان تو ]
سعدی اندر کفِ جلّاد غمت می گوید : / بنده ام بنده ، به کُشتن ده و مفروش مرا,سعدی که در دستِ جلادِ غم تو اسیر است ، می گوید : من بندۀ توام . بنده ات را بکش . اما او را به دیگری مفروش . [ در این بیت غم به جلاد تشبیه شده است ]
برخیز تا یک سو نهیم این دلقِ ازرق فام را / بر باد قلّاشی دهیم این شرکِ تقوا نام را,بیا تا این جامۀ پشمین تیره را به کناری نهیم و ترکِ درویشیِ مزوّرانه کنیم و دو گرایی و کفراندیشی را که بر آن نامِ پرهیز نهاده ایم ، با خراباتی گری به باد دهیم . [ دلق = لباس ژنده ای که درویشان به تن کنند / ازرق فام = کبود رنگ / قلّاشی = خراباتی و می پرستی / شرک تقوانام = تقوای ریایی و ظاهری ]
هر ساعت از نو قبله ای با بت پرستی می رود / توحید بر ما عرضه کن تا بشکنیم اصنام را,هر لحظه با بت پرستی قبلۀ تازه ای برمی گزینیم و بدین سان روزگار می گذرانیم ، یکتا پرستی را بر ما عرضه دار تا بت ها را در هم شکنیم . [ ساعت = لحظه / اصنام = جمع صنم به معنی بت ها ]
مِی با جوانان خوردنم باری ، تمنّا می کند / تا کودکان در پی فتند این پیرِ دُردآشام را,آرزویم این است که یک بار با جوانان شراب بنوشم و مست گردم تا کودکان این پیر عاشق پیشۀ لای خوار را در کوی و برزن دنبال کنند و سنگ زنان ملامت نمایند . [ دُرد = گل و لای ته شراب که شراب خواران کم بضاعت به بهای کم می نوشند و مستی آن بیشتر است . / پیرِ دُردآشام = پیر عاشق پیشۀ مست ]
از مایۀ بیچارگی قِطمیر مردم می شود / ماخولیای مهتری سگ می کند بَلعام را,در اثر نیازمندی و اظهار کوچکی ، سگِ اصحابِ کهف انسان می شود و بر عکس ، سودای سروری ، بلعام را به سگ تبدیل می کند . [ قطمیر = نام سگ اصحاب کهف / ماخولیا = به معنی مالیخولیاست که خلل و کوفت دماغی و سودا و خیال خام باشد (لغت نامه) / بلعام = بلعم پسر باعور ( به قصص قرآن سورآبادی ، ص 90 و 91 رجوع شود ) ]
زِاین تنگنایِ خلوتم خاطر به صحرا می کشد / کز بوستان بادِ سحر خوش می دهد پیغام را,ذهن و ضمیرم از این حصار تنهایی ، به دلیل دریافت پیام بوستان از باد صبحگاهی ، یعنی استشمام بوی خوش ریاحین به گشت و گذار در باغ و صحرا تمایل یافته است . [ بادِ سحر = بادِ صبا ]
غافل مباش ار عاقلی ، دریاب اگر صاحب دلی / باشد که نتوان یافتن دیگر چنین ایّام را,اگر خردمندی ، این روزگار و طبیعت با طراوت را دریاب و از آن غافل مشو ، شاید که دیگر مجالی برای درک چنین روزهایی نیابی . [ صاحب دل = آگاه و روشن ضمیر ، عارف / باشد که = همانا که ، به درستی که ، شاید که ]
جایی که سروِ بوستان با پای چوبین می چمد / ما نیز در رقص آوریم آن سروِ سیم اندام را,در جایی که سرو بوستانی با آن پای چوبین به شوق آمده و به این سوی و آن سو می خرامد ، ما نیز معشوق سیمین تن خویش را به حرکات شوق انگیز و پای کوبی وامی داریم . [ چمیدن = خرامیدن و با ناز راه رفتن ]
دلبندم آن پیمان گُسِل ، منظورِ چشم ، آرامِ دل / نی نی ، دلآرامش مخوان کز دل ببُرد آرام را,به آن یار بی وفای پیمان شکن که چشم و دل من به دنبال اوست ، عشق می ورزم و او را موجب آرامش دل می دانم . نه نه ، او را دلآرام مخوان ، زیرا آرامش را از دل زایل کرده است . [ دلبند = اسیر کننده دل / پیمان گسل = پیمان شکن ]
دنیا و دین و صبر و عقل از من برفت اندر غَمش / جایی که سلطان خیمه زد ، غوغا نمانَد عام را,در اندوه او دین و دنیا و خرد و شکیبایی را از دست دادم . آری ، جایی که پادشاه سراپرده زند ، دیگر برای عوام و هیاهوی آنان جایی باقی نمی ماند و باید آنجا را ترک کنند . ( غم عشق او سلطانی است که جایی برای دین و دنیا و صبر و عقل باقی نمی گذارد ) [ غوغا = بانگ و فریاد / عام = مردم جاهل و بی سواد ]
باران اشکم می رود ، وز ابرم آتش می جهد / با پختگان گوی این سخن ، سوزش نباشد خام را,اشکم بسان باران جاری است و از وجودم که مانند ابری است ، غم و اندوه برون می جهد . این حال را فقط می توان با پختگان مجرّب در میان نهاد نه با خامان بی تجربه ای که این سوز را درنمی یابند . ( خام بدم پخته شدم سوختم ) [ خام = ناپخته ، بی تجربه / در این بیت اشک به باران تشبیه شده ]
سعدی ملامت نَشنَود ، ور جان در این سَر می رود / صوفی ، گران جانی ببَر ، ساقی بیاور جام را,سعدی حتی اگر در این راه جان ببازد ، سخن ملامتگران را گوش نمی کند . بنابراین به صوفی بگو که تندخویی و مزاحمت را به کناری نهد و از ساقی بخواه که جام شراب را بیاورد . [ صوفی = شرح بیت 6 غزل 14 / گران جانی = ملامت و بدخویی ]
امشب سبکتر می زنند این طبلِ بی هنگام را / یا وقتِ بیداری غلط بوده ست مرغ بام را ؟,امشب این طبلِ نا به هنگام را تندتر می نوازند یا خروس در تشخیص وقت دچار خطا شده است ؟ [ سبکتر زدن = شتابان و زودتر زدن ( لغت نامه ) / بام = صبح ، بامداد ]
یک لحظه بود این یا شبی کز عمرِ ما تاراج شد ؟ / ما همچنان لب بر لبی نابرگرفته کام را,این بخش از عُمر که به غارت رفت ، لحظه ای بود یا شبی که ما لب بر لب معشوق نهادیم و مجال برگرفتن کام نیافتیم ؟ ( هر چه بود شبی کوتاه و زودگذر بود ) . [ تاراج شدن = به غارت رفتن / همچنان = هنوز ، سعدی در اینجا شبِ وصل را که بسیار زود گذر است ، توصیف می کند / کام = مراد ، آرزو ]
هم تازه رویم هم خجل ، هم شادمان هم تنگدل / از عهده بیرون آمدن نتوانم این اِنعام را,هم گشاده روی و هم شرمسارم ، هم خوش دل و هم اندوهگین ، و به دلیل این تناقض عاشقانه نمی توانم از عهدۀ این همه لطف و بخشش بدر آیم . [ تازه رو = خوش رو و گشاده رو / از عهده چیزی بیرون آمدن = تاوان دادن ، کاری را بر حسب دلخواه انجام دادن ، بر انجام دادن کاری توانا شدن / انعام = نعمت دادن ]
گر پای بر فرقم نهی ، تشریفِ قربت می دهی / جز سَر نمی دانم نهادن عذرِ این اقدام را,اگر گام هایت را بر سرم نهی ، با این کار به من شرافت و افتخار خواهی بخشید و من برای تلافی و عذر خواهی از این لطف جز سر نهادن به پایت کاری نمی توانم کرد . [ تشریف = در زبان فارسی به معنی خلعت است که امرا و سلاطین به کسی دهند برای بزرگ گردانیدن او ( لغت نامه ) / تشریف دادن = مشرف کردن ، افتخار دادن ، تعبیری برای رفتن بزرگتر به خانه کهتر ( فرهنگ نامه شعری ) / دانستن = توانستن / اقدام = جمع قدم به معنی گام ها ]
چون بختِ نیک انجام را با ما به کلّی صلح شد / بگذار تا جان می دهد بَدگویِ بَدفرجام را,از آنجا که بختِ خوش پایان ، با ما یکسره از درِ صلح درآمده است . بگذار بدگویِ بدسرانجام در این درد بمیرد .
سعدی عَلَم شد در جهان ، صوفی و عامی گو بدان / ما بت پرستی می کنیم آنگه چنین اَصنام را,سعدی انگشت نمای جهانیان شد . بگذار صوفی و مردم عوام بدانند که او بت پرست است و چنین بت هایی را می پرستد . [ علم شدن = مشهور و معروف شدن ، انگشت نما گشتن / عامی = جاهل و بی سواد (لغت نامه) / اصنام = جمع صنم به معنی بت ها ] صوفی = پیرو طریقت تصوّف ، در معنی این کلمه و چگونگی انتساب و اشتقاق آن ، اقوال ، مختلف ، و عقاید ، متفاوت است . عده ای آن را از صفا و عده ای از صوف ( = پشم ) به مناسبت پشمینه پوشی و عده ای سوفیای یونانی به معنی حکمت و عده ای از صفه و اصحاب صفه می دانند . ( فرهنگ اشعار حافظ ) مراد از صوفیان ، واصلان و کاملانند که در کلام مجید عبارت از ایشان به مقربان و سابقان کند . نه جماعتی که به مجردِ رسمی و مطلقِ اسمی از دیگران متمیّز و مخصوص باشند . چه هر که به درجۀ مقرّبانِ حضرت جلال و سابقان صفِ کمال رسید ، اکابر طریقت و ارباب حقیقت او را صوفی خوانند . خواه مترسّم بود به رسمِ صوفیه و خواه نه . و مشهور و معروف در میان مردم آن است که اسمِ صوفی بر کسی اطلاق کنند که مترسّم بود به رسمِ صوفیان ، و متلبّس به زیّ ایشان اگر اهلِ حقیقت بود و اگر نبود . ( مصباح الهدایه ، ج 4 ، به نقل از شرح اصطلاحات تصوّف )
وه که گر من باز بینم روی یارِ خویش را / تا قیامت شُکر گویم کِردگارِ خویش را,چه نیکوست اگر بتوانم چهرۀ زیبای یار خود را دوباره ببینم که در این صورت تا قیامت سپاسگزار خدای خویش خواهم بود . [ وه = کلمه ای است که برای تحسین و شگگفتی بکار می رود ]
یار بار افتاده را در کاروان بگذاشتند / بی وفا یاران که بربستند بارِ خویش را,هم سفران بی وفا ، بارِ خود را بر ستوران نهادند و یار بار افتادۀ خویش را رها کردند و رفتند . [ بار افتاده = آن که بارش از پشتِ حیوان بارکش سقوط کرده باشد / بگذاشتند = رها کردند ، ترک کردند / بار بستند = سفر کردند ]
مردم بیگانه را خاطر نگه دارند خَلق / دوستانِ ما بیازردند یارِ خویش را,مردمِ عادی خاطر بیگانگان را نگه می دارند در حالی که دوستان ما خاطر یاران خود را آزردند . [ خاطر = فکر و اندیشه ، دل ]
همچنان امّید می دارم که بعد از داغِ هجر / مرهمی بر دل نهد امّیدوارِ خویش را,هنوز هم امیدوارم که محبوب من بعد از آنکه دلم را با داغِ هجرانِ خویش مجروح کرد ، بر قلبِ کسی که هنوز بر او امید بسته ، مرهمی نهد . [ همچنان = حالا ، هنوز / مرهم = دارویی که بر جراحت نهند / امیدوارِ خویش = عاشق امیدوار خویش ]
 رای ، رای توست ، خواهی جنگ و خواهی آشتی / ما قلم در سَر کشیدیم اختیار خویش را,اندیشه ، اندیشه توست . چه سرِ جنگ داشته باشی چه از درِ آشتی درآیی ، برای ما تفاوتی ندارد . زیرا ما اختیار و گزینش خویش را رها کردیم . [ رای = اندیشه ، فکر ، تدبیر ، عقیده ، قصد / اختیار = در لغت به معنی انتخاب و برگزیدن است ولی در اصطلاح فلسفه و کلام ، آزادی عمل انسان و توانایی اجرای اراده و خواست خود که در مقابل جبر است ]
هر که را در خاکِ غربت پای در گِل ماند ، ماند / گو دگر در خوابِ خوش بینی دیار خویش را,هر کس که در سرزمینِ غریب و بیگانه پایش به گِل فرو شد ، از آن پس پای بند خواهد ماند . به او بگو که دیگر ، سرزمینِ خود را به خواب ببیند . ( زیرا در بیداری ممکن نیست ) . [ دیار = جمع دار به معنی خانه ها ، شهر و سرزمین ]
عافیت خواهی ، نظر در مَنظرِ خوبان مکن / ور کنی ، بدرود کن خواب و قرارِ خویش را,اگر سلامت می طلبی ، به چهرۀ خوبان نظر مکن و اگر نظر افکندی ، با آرامش و قرار و خواب بدرود کن . ( زیرا دیدن خوب رویان و شکیبا ماندن با هم به یکجا گِرد نمی آیند . ) . [ عافیت = سلامت ، نجات و رستگاری که نتیجۀ دوری از خلق و دنیای مادّی است / نظر = نگاه / منظر = نظرگاه ، چهره و صورت / خوبان = جمع خوب به معنی زیبارویان / قرار = آرامش و آسودگی / بدرود کردن = وداع کردن ، ترک کردن ]
گبر و ترسا و مسلمان هر کسی در دینِ خویش / قبله ای دارند و ، ما زیبا نگارِ خویش را,اهل مذاهب مختلف نظیر زردشتی ، مسیحی و مسلمان ، هر کدام بر اساس آیین خویش قبله ای دارند که به هنگام پرستش بدان روی می آورند ، ما نیز در مذهب عشق ، نگارِ زیبای خود را قبله قرار داده و به او رو کرده ایم . [ گبر = آتش پرست ، زردشتی ، در معنی مطلق کافر نیز بکار می رود / ترسا = مسیحی و همچنین در معنی مطلق کافر و بت پرست بکار رفته است . ( لغت نامه ) / نگار = معشوق ، یار زیباروی ، از آن جهت که معشوق خود را آرایش می کند و زینت می دهد ، به او نگار گفته اند ]
خاک پایش خواستم شد ، باز گفتم : زینهار / من بر آن دامن نمی خواهم غبارِ خویش را,می خواستم خاکِ پای او گردم امّا با خود گفتم : زنهار و برحذر باش از اینکه بخواهی غبارِ غم و اندوه را بر خاطر او بنشانی . [ زینهار = شبه جمله است به معنی زنهار ، امان و پناه ، البته در این معنی تاکید را می رساند ]
دوش حَورا زاده ای دیدم که پنهان از رقیب / در میان یاوران می گفت یارِ خویش را,دیشب حوری زاده ای بهشتی را دیدم که دور از چشم نگهبانِ خویش در میان یاران و دوستان به عاشق خود می گفت : ( ادامه معنا در بیت بعد ) [ دوش = دیشب / حورا = زیبا رویی که موی و چشمی سیاه و پوستی سفید دارد و یا زیبا چشمی که سیاهی چشمان او کاملاََ سیاه و سفیدی چشمان او کاملاََ سفید باشد / حورا زاده = زیبارویی که اصل و نسبش بهشتی باشد ]
گر مرادِ خویش خواهی ، ترکِ وصلِ ما بگوی / ور مرا خواهی ، رها کن اختیارِ خویش را,اگر در پی آرزوهای خود هستی ، دست از وصال ما بردار و اگر مرا می خواهی ، دست از اختیار خویش بشوی و یکسره تسلیم باش .
درد دل پوشیده مانی تا جگر پر خون شود / بِه که با دشمن نمایی حالِ زارِ خویش را,اگر غصه و اندوه دلِ خویش را پنهان نگه داری و با جگر پر خون بسازی ، بهتر از آن است که حال زار خویش را به دشمن عرضه داری . [ درد دل = غم و اندوه دل / مانی = از مصدر ماندن به معنی واگذاشتن ( لغت نامه ) / نمایی = از مصدر نمودن ، نشان دهی ، بیان کنی ]
گر هزارت غم بُوَد ، با کس نگویی ، زینهار / ای برادر ، تا نبینی غمگسارِ خویش را,ای برادر ، اگر هزاران غم در دل داری ، تا وقتی که غمخوار و مونس خود را نیافته ای . مبادا آنها را با کسی در میان بگذاری . [ زینهار = آگاه باش / غمگسار = آنچه غم و اندوه را بر طرف سازد ]
ای سهی سروِ روان ، آخر نگاهی باز کن / تا به خدمت عرضه دارم افتقارِ خویش را,ای محبوب بلند قامت ، آخر نگاهی به جانب ما بیفکن تا در ازای این لطف نیازمندی خود را به عنوان هدیه ای تقدیمت نمایم . یعنی توجه کن تا نیازمندی ام را عرضه دارم . [ سهی = هر چیزی که به سبب بلندی و راستی از دور بتوان دید / سهی سرو = سرو سهی ، و سرو درختی است همیشه سبز که قامت معشوق را بدآن تشبیه کنند و بر سه قسم است . سرو آزاد که شاخه های آن راست رُسته ، سرو سهی که دو شاخه اش راست رُسته و سرو ناز که شاخه هایش متمایل است . ( گل و گیاه در ادبیات منظوم فارسی ) / روان = رونده ، در اینجا رفتار با ناز و خرامیدن مراد است / نگاهی باز کن = یک نظر بیفکن ، یک نگاه بکن / خدمت = درگاه و پیشگاه ، هدیه و تحفه و پیشکش / افتقار = نیاز و حاجت ]
دوستان گویند سعدی ، دل چرا دادی به عشق / تا میانِ خَلق کم کردی وقارِ خویش را,دوستانم به نصیحت می گویند : ای سعدی ، چرا عاشق شدی تا در میان مردم بزرگی و شکوه خود را از دست بدهی ؟ [ وقار = حلم و بردباری ، بزرگواری و شکوه ]
ما صلاحِ خویشتن در بی نوایی دیده ایم / هر کسی گو مصلحت بینند کارِ خویش را,در جوابشان گویم : ما شایستگی و سامان کار خود را در این درویشی و نیازمندی و بی سامانی دیده ایم . بگذار هر کس سامان کار خویش را داشته باشد . [ صلاح = نیکی و شایستگی ، سامان / بی نوایی  = درویشی و فقیری / گو = بگذار ]
دوست می دارم من این نالیدن دلسوز را / تا به هر نوعی که باشد ، بگذرانم روز را,برای اینکه به هر کیفیتی روزگار جدایی را سپری کنم . به این ناله های سینه سوز و حزین دل خوش کرده ام .
شب همه شب انتظارِ صبح رویی می رود / کآن صباحت نیست این صبحِ جهان افروز را,پس از سپری شدن روز ، انتظار محبوبی را که رویش به سانِ صبح ، روشن و درخشان است می کشم . زیرا صبحِ طبیعت ، یعنی خورشید صبحگاهی که جان را بر می افروزد و روشن می کند به زیبایی روی معشوق نیست . [ شب همه شب = سراسر شب ، هر شب / صباحت = جمال و زیبایی / در این بیت روی به صبح تشبیه شده است ]
وه که گر من باز بینم چهرِ مهرافزای او / تا قیامت شُکر گویم طالعِ پیروز را,چه زیباست اگر رویِ با محبّتِ او را ببینم . زیرا در آن صورت تا قیامت از بختِ پیروز خود سپاسگزار خواهم بود . [ وه = کلمه ای است که برای تحسین و شگفتی بکار می رود ، خوشا ، نیکا / مهرافزا = افزاینده مهر و محبت / طالع = در لغت به معنی طلوع کننده ، اما در اصطلاح نجوم جزوی است از منطقةالبروج که در وقتِ مفروض در افق شرقی باشد . اگر آن وقت ، زمانِ ولادت شخصی بود ، آن را طالع مولود یا طالع آن شخص گویند ( فرهنگ اصطلاحات نجومی ) ، بخت و اقبال ]
گر من از سنگِ ملامت روی برپیچم ، زَنَم / جان سپر کردند مردان ناوکِ دل دوز را,اگر من از ملامت که مثلِ سنگ به سویم پرتاب می شود ، روی برگردانم . مرد نیستم . زیرا مردان در برابر تیر دل خراش ، جان خویش سپر می کنند . خلاصه کلام : مردان که از جان خود می گذرند ، من چرا از ملامت روی بگردانم . [ ناوک = تیر کوچک / دل دوز = آنچه موجب آزار و رنج دل گردد ، دل خراش / ملامت به سنگ تشبیه شده است ]
کام جویان را ز ناکامی چشیدن چاره نیست / بر زمستان صبر باید طالبِ نوروز را,آنان که در طلبِ آرزوی خویشند ، جز تحمّلِ ناکامی چاره ندارند . همانطور که طالبانِ نوروز ناگزیر باید در برابر سختی های زمستان شکیبایی پیش گیرند . [ کام جویان = جویندگان کام و مراد ]
عاقلانِ خوشه چین از سرّ لیلی غافلند / این کرامت نیست جز مجنونِ خرمن سوز را,خوشه چینان حسابگر و عاقل به دلیل توجّه به تمتّعِ آنی و مادّی خویش از آنچه در لیلی نهفته است بی خبرند . این کارِ شگفت و بزرگ و تن به سختی دادن ، جز از مجنونِ خرمن سوخته و هستی بر باد داده برنمی آید . [ خوشه چین = درویش و فقیری را گویند که بعد از درو و جمع آوری محصول ، خوشه های باقی مانده را برای خود جمع می کند / کرامت = در لغت به معنی بزرگواری و بخشندگی است و در اصطلاح صوفیان ، امر خارق العاده ای که به سبب عنایت خداوندی از سوی صوفیِ کامل و واصل صادر می شود . مثل اِخبار از معقّبات و اِشراف بر ضمایر و شفای بیماران و رام کردن درندگان و نظایر اینها ]
عاشقانِ دین و دنیاباز را خاصیّتی است / کآن نباشد زاهدانِ مال و جاه اندوز را,عاشقانی که دین و دنیای خود را در راهِ عشق می بازند . سِرشت و خصوصیّتی دارند که آن را نمی توان نزدِ زاهدان مال و جاه اندوز یافت . [ دین و دنیاباز = آنکه دین و دنیا را می بازد و از دست می دهد / خاصیّت = طبیعت و خوی / زاهدان = جمع زاهد به معنی پارسایان و بی میلان به دنیا ]
دیگران را در کمند آور ، که ما خود بنده ایم / ریسمان در پای ، حاجت نیست دست آموز را,ای معشوق ، با کمند صیدِ خود ، دیگری را صید کن زیرا ما خود اسیر و بندۀ توایم . مرغ رام شده به بند و دام نیازی ندارد . [ دست آموز = پرورش یافته و مأنوس ، رام ]
سعدیا ، دی رفت و فردا همچنان موجود نیست / در میانِ این و آن فرصت شمار امروز را,ای سعدی ، دیروز سپری شد و فردا نیز وجود ندارد . پس در میان دیروز سپری شده و فردایِ نیامده ، امروز را غنیمت شمار و از آن بهره برگیر . [ دی = دیروز / همچنان = همانا ، هنوز ]
وقت طَرَب خوش یافتم آن دلبرِ طنّاز را / ساقی بیار آن جامِ می ، مطرب بزن آن ساز را,در هنگام طرب و شادمانی به آن دلبر عشوه گر رسیدم . ای ساقی ، به شکرانۀ این شادی جام شراب بیآور و ای مطرب ، ساز خویش را بنواز . [ طرب = عیش و شادی / خوش = زیبا و دلپسند ، شاد و مسرور / طنّاز = بسیار افسونگر ، ناز کننده و خوش خرام / مطرب = به طرب آرنده ، نوازنده و رامشگر / زدن = نواختن ]
امشب که بزمِ عارفان از شمعِ رویت روشن است / آهسته تا نَبوَد خبر رندان شاهد باز را,امشب که محفلِ خداجویان از پرتوِ روی چون شمعت روشن است . آرام و ساکت باش تا بی پروایانِ معشوقه باز و ظاهر پرست از وجودت آگاه نگردند . [ عارفان = دانایان ، شناسندگان / آهسته = آرام و ساکت باش / شاهد باز = معشوقه باز / در این بیت چهره به شمع تشبیه شده است ]  رِندان = جمع رند به معنای زیرک ، لاابالی ، بی قید به آداب و رسوم عمومی و اجتماعی است . کسی که بی توجه به جَوّ و محیط حداکثر بهره را از حیاتِ گذرا برگیرد . کسی که ظاهرش در ملامت و باطنش در سلامت باشد ، مقابل عارف . در متون فارسی ( جز در شعر عاشقانه – عارفانه ) چهره ای بسیار منفی از رِند  ترسیم شده است . رِند ، بی سر و پایِ شهوت پرست ، هوس بازِ هرزه گردِ بی نماز ، مِی خوارۀ بی قید و لاابالی پشت پا به حیا و آبرو زده ای است که شب و روز در بندِ شهوت است و در خوابِ غفلت . رند ، در تاریخ بیهقی برابر است با لات و رندان ، ارازل و اوباش و قلندرانی هستند که با چند سکه می توان آنها را به هر کاری واداشت و در بوستان و گلستانِ سعدی نیز « رند » همین چهره منفی را دارد . اما « رند » در غزلهای سعدی چهره ای دیگر دارد و همان عاشق و مستی است که با پارسایی و نام و ننگر وداع گفته است . کم و بیش همان رِندی که در شعر سنایی و عطار دیده می شود . در شعر عافانه – عاشقانه « رند » ، رفته رفته به صورت شخصیّتی دلخواه درآمد و مِی خوارگی و لاابالی گری او ، مظهرِ وارستگی و سرمستی و رهایی از تعلّقات شد . کسی شد که شرابِ نیستی می دهد و نقدِ هستی می ستاند و از کثرات و صفاتِ مادّی گذشته و همه را محو و نابود کرده است و به هیچ قیدی وابسته نیست به جز الله و از شیخی و مریدی بیزار است .
دوش ای پسر ، مِی خورده ای ، چشمت گواهی می دهد / باری ، حریفی جو که او مستور دارد راز را,ای جوان زیبا روی ، دیشب شراب خورده ای و این از چشمانت پیداست . پس به دنبال یاری باش که رازِ می گساریت را پوشیده دارد . [ دوش = دیشب / باری = به هر حال ، خلاصه / حریف = یار یکدل و یکرنگ ، دوست هم پیاله و باده نوش / مستور = پوشیده و پنهان ]
روی خوش و آوازِ خوش دارند هر یک لذّتی / بنگر که لذّت چون بُوَد محبوب خوش آواز را,چهرۀ زیبا و نوای دلنشین ، هر کدام لذّتی می بخشند ، ببین که معشوقۀ زیبا و خوش آواز که زیبایی روی و صدا را یک جا دارد ، چه لذّتی دارد . [ خوش = زیبا و دلپسند ]
چشمان تُرک و ابروان ، جان را به ناوک می زنند / یارب ، که داده ست این کمان آن ترکِ تیرانداز را,خدایا چه کسی آن کمان ، یعنی ابروان را در اختیار آن ترک تیرانداز قرار داده است ؟ یعنی خدایا ، چه کسی آن ابروان را بر فرازِ آن چشمان ترکانه نهاده است . [ ترک = در ادبیات فارسی مظهر زیبایی و غارتگری است / ناوک = تیر کوچک / در این بیت چشمان به ترکِ تیرانداز و ابروان به کمان تشبیه شده است ]
شور غم عشقش چنین حیف است پنهان داشتن / در گوشِ نی رمزی بگو تا بر کشد آواز را,دریغ است چنین شور و هیجانی را که غم عشق او به وجود می آورد ، نهان کنیم . همچنانکه نی نمی تواند اشارتی را که نی نواز به گوشش می گوید پنهان دارد و آن را به آواز بلند بازگو می کند . غم عشق هم که به گوش عاشق گفته شده ، پنهان نمی ماند . [ شور = وجد و هیجان ، غوغا / رمز = سِر و راز ، اشاره کردن با لب و چشم و ابرو / حِیف = در تداول عامه کلمه ای است برای نشان دان تحسّر و تأسف ، دریغا ، افسوس . و به فتح اول ( حَیف ) به معنی ظلم و ستم ]
شیراز پر غوغا شده ست از فتنۀ چشمِ خوشت / ترسم که آشوبِ خوشت بر هم زند شیراز را,شهر شیراز بر اثر فتنه گری های چشمِ زیبایت پر از هیاهو و غوغا شده است و بسیاری از مردم مفتونِ چشمان تو گشته اند . بی تردید این شور و غوغای دلنشینت شیراز را دچار آشفتگی خواهد ساخت . [ فتنه = آشوب و غوغا / ترسیدن = مطمئن بودن ، بیم داشات / آشوب خوش = فتنه و غوغای خوش و زیبا که منظور فتنۀ چشمان خوش در مصراع او است / در این بیت چشم به فتنه تشبیه شده است ]
من مرغکی پر بسته ام ، زآن در قفس بنشسته ام / گر زآنکه بشکستی قفس ، بنمودمی پرواز را,من مرغی پَر بسته ام و بیدین سبب در کُنجِ قفس اسیر مانده ام . اگر قفس می شکست ، قدرت پرواز خویش را به نمایش می گذاشتم . [ مرغ = پرنده / گر زآنکه = اگر چنانکه / نمودن = نشان دادن / شاعر به مرغِ پَر بسته تشبیه شده است ]
سعدی تو مرغِ زیرکی ، خوبت به دام آورده ام / مشکل به دست آرد کسی مانند تو شه باز را,ای سعدی ، تو مرغ دانا هستی ، خوب به دامت انداختم . بی تردید شه بازی چون تو راحت به دامِ کسی نمی افتد . [ شه باز = باز سپید و بزرگ / سعدی به مرغ زیرک و شه باز تشبیه شده است ]
با جوانی سرخوش است این پیر بی تدبیر را / جهل باشد با جوانان پنجه کردن پیر را,این پیر که عافیت نگری را فرو گذاشته ، با جوانی سرخوش و شادمان است . گرچه زورآوری پیران با جوانان نادانی است . [ بی تدبیر = آنکه پایان کار را نبیند / سرخوش = کسی که از نشئۀ شراب خوشحال باشد . در سراج نوشته که مستی چند مرتبه دارد . اول سرخوش ، بعد از آن تردِماغ ، بعد از آن سیه مست و بعد از آن خراب .( لغت نامه ) ]
من که با مویی به قوّت برنیابم ، ای عجب / با یکی افتاده ام کاو بگسَلد زنجیر را,من که از لحاظِ نیرو از عهدۀ مویی برنمی آیم . شگفتا که با کسی درافتاده ام که زنجیر را پاره می کند . [ افتادن = گرفتار و اسیر شدن / گسلیدن = پاره کردن ، گسیختن ]
چون کمان در بازو آرد سروقدِ سیم تن / آرزویم می کند کآماج باشم تیر را,وقتی معشوق بلند قامتِ سپید اندام ، کمان به بازو افکند و قصد تیراندازی کند . آرزو می کنم که هدفِ تیرِ او باشم . [ کمان در بازو آوردن = آمادۀ تیراندازی شدن / آماج = نشانه و هدف / آرزویم می کند = من آرزو می کنم ]
می رود تا در کمند افتد به پایِ خویشتن / گر بر آن دست و کمان چشم اوفتد نخجیر را,اگر چشمِ شکار بر آن دستِ کمان گیر و کمان کش بیفتد . با پای خود می رود تا در کمند او . ( صید در پی صیاد دویدن ) . [ نخجیر = شکار و صید ]
کس ندیده ست آدمی زاد از تو شیرین تر سخن / شکّر از پستان مادر خورده ای یا شیر را ؟,کسی آدمیزاده ای شیرین سخن تر از تو ندیده است . آیا تو به جای شیر از پستانِ مادر ، شکر خورده ای ؟
روز بازار جوانی پنج روزی بیش نیست / نقد را باش ای پسر ، کآفت بُوَد تأخیر را,روزگارِ رونقِ جوانی چند روزی بیشتر دوام نمی آورد . حال را دریاب که در دیر کردن آسیب و زیان وجود دارد . [ روز = روزگار و هنگام / نقد = حال و حاضر / تأخیر = دنبال افکندن ، دیر کردن / آفت = آنچه مایۀ فساد و تباهی گردد ، آسیب ، بلا ، زیان ]
ای که گفتی دیده از دیدار بت رویان بدوز / هر چه گویی چاره دانم کرد ، جز تقدیر را,ای کسی که از من می خواهی چشم از دیدارِ زیبارویان بربندم . برای هر چیز چاره و تدبیری می دانم اما برای تقدیر و سرنوشت چاره ای نمی شناسم . ( عشق تقدیر من بوده است ) .  [ دیدار = چهره و صورت / دانستن = توانستن / تقدیر = سرنوشت ]
زهد ، پیدا ، کفر ، پنهان بود چندین روزگار / پرده از سر برگرفتیم آن همه تزویر را,روزگاری با تزویر ، زهد را آشکارا و کفر را پنهان می کردیم . اما اینک از روی آن همه تزویر ، پرده برگرفتیم .
سعدیا ، در پای جانان گر به خدمت سر نهی / همچنان عذرت بباید خواستن تقصیر را,ای سعدی ، اگر از روی فرمانبرداری ، سَرِ خویش بر پای جانان نهی ، لازم است از این غفلت و کوتاهی ، یعنی سر نهادن به جای نثارِ جان ، از او پوزش طلبی . [ عذرت بباید خواستن = باید عذر بخواهی / تقصیر = کوتاهی کردن ، خطا و غفلت ، گناه ]
گر ماه من برافکند از رُخ نقاب را / بُرقع فرو هلد به جمال ، آفتاب را,اگر محبوبِ من روی بند از مقابلِ چهره برگیرد و آشکارا نمایان گردد ، خورشید باید بر چهرۀ زیبای خویش روی بند بیاویزد . [ نقاب = روی بندِ زنان / بُرقع = روی بند و نقابِ زنان / جمال = زیبایی ، خوش صورتی / فرو هلیدن = فرو هشتن ، آویختن ] _ در این بیت ، چهره زیبا و درخشان معشوق به آفتاب و برتری چهرۀ او بر آن ، تشبیه شده است .
گویی دو چشمِ جادوی عابد فریبِ او / بر چشمِ من به سِحر ببستند خواب را,گویی چشمانِ افسونگرِ عابدفریبِ معشوق با سِحر و جادو و دلفریبی ، خواب را بر چشم من حرام کرده اند . [ جادو = افسونگر و جادوگر (لغت نامه)  / سِحر = جادو و افسون ]
اوّل نظر ز دست برفتم عنانِ عقل / وآن را که عقل رفت ، چه داند صواب را ؟,در اولین نگاه ، اختیار عقل از دستم رفت و کسی که عقل از کف دهد ، چگونه می تواند مصلحتِ خویش را باز شناسد ؟ [ اول نظر = در اولین نگاه / عِنان = در لغت به معنی افسار و دهنه و لگام است / صواب = راست و درست ، مصلحت ]
گفتم مگر به وصل رهایی بُوََد ز عشق / بی حاصل است خوردن مستسقی آب را,می پنداشتم که با رسیدن به معشوق ، قطعاََ از عشق رهایی می یابم . اما نمی دانستم که اگر مبتلا به بیماری استسقا ، آب بنوشد . تشنه تر می شود .یعنی وصالِ یار مرا تشنه تر و شیفته تر کرد . [ مگر = همانا ، به تحقیق ، قید تاکید است / مستسقی = مبتلا به بیماری استسقا ، که آن نام مرضی است که بیمار آبِ بسیار خواهد و هرچه آب می نوشد . عطشش برطرف نمی گردد و سرانجام به سبب کثرت شرب در می گذرد ] عشق = بزرگترین و محوری ترین سخن عارفان است و آن عبارت است از شوق و دوست داشتن شدید . عرفا ، رازِ آفرینش و سِرِ وجود را در کلمۀ عشق خلاصه می کنند و عشق را مبنای آفرینش و وجود می دانند . باید دانست که عشق ، نتیجۀ ادراک و معرفت و حاصلِ علم است که از تعلّقِ علم و ادراک و معرفت و احاطۀ آن به حُسن و جمال پدید می آید . پس هر چه حُسن ، بیشتر ، عشق هم بیشتر و هر چه ادراک و معرفت و علم قوی تر ، عشق نیرومندتر و شدیدتر ، و عشق همواره متوجۀ کمال و جمال است نه نقص و زشتی . و چون ذاتِ پاکِ خداوندی ، جمالش در حدّ کمال و علمش در حدّ تمام است . عشقش به جمال خویش در حدّ اعلا خواهد بود . عشق دو جانبه است : عاشق ، عاشقِ جمال معشوق است و معشوق ، عاشقِ عشقِ عاشق . عاشق نیاز به ناز معشوق دارد و معشوق نیاز به عشقِ عاشق . بی شک محوری ترین سخنِ سعدی شیراز ، سخن از عشق است . او تمام هستی به وجود آمده را از عشق می داند و اصولاََ کارِ جهان را جز کارِ عشق نمی داند و اصلی ترین سخن او عاشق شدن است . سعدی ، عشق را قدیم و ازلی می شمرد و موقوف به عنایت و لطفِ معشوق ازلی می داند و آن را امانتی دانسته است که خاصِ انسان است .
دعوی درست نیست گر از دستِ نازنین / چون شربت شکر نخوری زهر ناب را,اگر از دستِ محبوبِ طنّاز و دوست داشتنی ، زهر خالص را همانند شربت شیرین ننوشی ، ادعایت در عشق درست نیست . یعنی جز مدّعی عشق نیستی . [ نازنین = با ناز و زیبا ، گرامی و دوست داشتنی / زهرِ ناب = سمِ خالص / شربت شکر = نوشیدنی شیرین ]
عشق ، آدمیّت است ، گر این ذوق در تو نیست / هم شرکتی به خوردن و خفتن ، دواب را,تنها عشق است که آدمیت آدم بدان منوط و وابسته است و اگر ذوق عشق در تو نباشد ، به چهار پایانی می مانی که فقط خوردن و خفتن را پیشه کرده است . [ آدمیت = انسانیت و مردمی / ذوق = نشاط و شادی / هم شرکت = شریک و همانند / دواب = به فارسی یعنی ستور که سواری می دهد و بار می کشد (لغت نامه)
آتش بیار و خِرمنِ آزادگان بسوز / تا پادشه خراج نخواهد خراب را,آتش بیاور و بر خرمن آزادگان بزن و آن را بسوزان تا پادشاه از دهِ ویرانۀ آزادگان ، مالیات طلب نکند . مار چنان شیفته ساز که دیگر انتظارِ هوشیاری از ما محال باشد . [ آزادگان = آزاد مردان ، جوانمردان / خراج = باج ، آنچه را که پادشاه و حاکم از رعایا گیرند ، مالیات ]
قوم از شراب مست و ز منظور بی نصیب / من مست از او ، چنانکه نخواهم شراب را,همگان آنچنان مستِ شرابند که وسیله را هدف پنداشته و از منظور اصلی بی بهره مانده اند . اما من از مشاهدۀ جمالِ او چنان از خود بی خود گشته ام که دیگر به شراب نیازی ندارم . [ قوم = خویشان و کسان / منظور = مقصود و هدف ]
سعدی ، نگفتمت که مرو در کمندِ عشق ؟ / تیرِ نظر بیفکنَد افراسیاب را,ای سعدی ، آیا به تو نگفتم که در کمند عشق اسیر مشو ؟ زیرا تیرِ نگاهِ دلربای معشوق حتی افراسیاب را هم که از تو قدرتمندتر است ، از پای درمی آورد . [ نظر به تیر تشبیه شده است ] افراسیاب = پسرِ پشنگ که دلیرترین شاه توران بود و ترکان را از اولاد او می دانستند . بین افراسیاب و پادشاهان ایران مدام جنگ و جدال بود و او را خطرناکترین دشمن خود به شمار می آوردند . افراسیاب به معنی شخصی هراسناک است و همواره با صفت مجرم و جادو که به وسیله اهریمن ، فناناپذیر خلق شده است ، توصیف می گردد . ( فرهنگ اساطیر ) .
زاندازه بیرون تشنه ام ، ساقی بیار آن آب را / اوّل مرا سیراب کن ، وآنگه بده اصحاب را,ای ساقی آن باده را بیاور که بیش از حد به آن مشتاقم . اول با آن باده مرا سیراب و سرمست کن و سپس آن را به اصحاب و یاران بنوشان . [ آب = شراب / اصحاب = جمع صاحب به معنی یاران و دوستان ]
من نیز چشم از خواب خوش برمی نکردم پیش از این / روز فراق دوستان ، شب خوش بگفتم خواب را,من نیز پیش از این شیفتگی از خوابِ خوش چشم باز نمی کردم . اما هنگامی که به فراق و جدایی مبتلا شدم . با خواب بدرود کردم . یعنی دوری از یار ، خوابِ خوش را از چشمانم ربود . [ بر کردن چشم = باز کردن چشم / روز = روزگار ، دوره ]
هر پارسا را کان صنم در پیشِ مسجد بُگذرد / چشمش بر ابرو افکَند ، باطل کند محراب را,هرگاه آن معشوق زیبارو از پیشِ مسجد پارسایی بگذرد و چشم آن پارسا بر ابروی او بیفتد . نمازش باطل می گردد . [ پارسا = عابد و زاهد / صنم = بت / محراب = جایی در مسجد که امام در آنجا نماز می گذارد ، قبله ]
من صیدِ وحشی نیستم در بندِ جانِ خویشتن / گر وی به تیرم می زند ، اِستاده ام نُشّاب را,من همانند صید وحشی نیستم که در بندِ جانِ خویش باشم . اگر او با تیر قصدِ جانم را کند . در برابر تیرهای او ایستاده ام و نمی گریزم . [ نُشّاب = تیرها ]
مقدار یار هم نَفَس چون من نداند هیچ کس / ماهی که بر خشک اوفتد ، قیمت بداند آب را,همانطور که ماهی هنگامِ روی خشکی افتادن ، قدرِ آب را می داند . من نیز ارزش یارِ هم نَفَس را که برای من مثلِ ارزشِ آب برای ماهی است ، بهتر از هر کس می دانم . من برای زنده ماندن به یار و همدم نیازمندم . همانطور که ماهی به آب نیاز دارد . [ مقدار = قدر و قیمت ، ارزش و اعتبار / هم نفس = هم صحبت و همراه ، موافق ]
وقتی در آبی تا میان ، دستی و پایی می زدم / اکنون همان پنداشتم دریای بی پایاب را,روزگاری در آبی کم عمق که تا کمرم بیش نبود دست و پا می زدم و خود را می رهانیدم . افسوس که به خطا ، دریای ژرف و بی پایاب عشق را همان آبِ کم عمق پنداشتم . یعنی تصوّر می کردم که می توان در بحرِ عشق هم دست و پایی زد و خود را نجات داد ولی افسوس که در آن غرق شدم و مجالِ دست و پا زدنی برایم باقی نماند . [ میان = کمر / بی پایاب = عمیق و ژرف ]
امروز حالا غرقه ام ، تا با کناری اوفتم / آنگه حکایت گویمت درد دل غرقاب را,اینک که غرقۀ این دریایم ، باش تا آب مرا به ساحل اندازد . آنگاه دردِ دلِ خویش را از آن غرقاب و گرداب برایت بیان خواهم کرد . یعنی عاشق نمی تواند احوالِ عشق را در زمانِ غلبۀ شوق بیان کند . [ با = در اینجا به معنی «به» بکار رفته است / کنار = ساحل و کنارۀ دریا / غرقاب = آبِ عمیق که شخص را غرق کند ، مقابل پایاب ]
گر بی وفایی کردمی ، یَرغو به قاآن بردمی / کآن کافر اعدا می کُشد ، وِاین سنگ دلِ احباب را,اگر پیمان شکن و بی وفا بودم ، دادخواهی به نزدِ حاکم می بردم بدین مضمون که آن حاکمِ بی دین ، دشمنان را از پای درمی آورد و این محبوبِ سنگدل ، دوستان را . [ یَرغو = شکایت و دادخواهی / قاآن = لقبِ پادشاهان ترکستان و چین باشد ، خاقان چین / اعدا = جمع عدو ، دشمنان / احباب = جمع حبیب ، دوستان و عاشقان ]
فریاد می دارد رقیب از دستِ مشتاقان او / آوازِ مطرب در سرا زَحمت بُوََد بَوّاب را,نگهبان و مراقبِ معشوق از دستِ عاشقان و شیفتگان او به ستوه آمده است . همانطور که آوای رامشگران در کاخ ، نگهبانان را به زحمت می اندازد . ( احتمالاََ از آن روی که مردم برای لذّت بردن از نوای موسیقی به کاخ روی می آوردند ) . [ فریاد داشتن = به ستوه آمدن ، زاری کردن / رقیب = نگهبان و مراقب ، کسی که مواظبِ معشوق است و عاشق را از او دور می کند ، معمولاََ دایۀ دختر این نقش را بر عهده داشت و گاهی هم عاشق و معشوق از غفلتِ رقیب استفاده کرده و با اشاراتِ چشم و ابرو ، قول و قرار می گذاشتند و سخنان خود را به یکدیگر می گفتند / مشتاقان = آرزومندان ، عاشقان / مطرب = به طرب آرنده ، رامشگر و نوازنده / بوّاب = دربان و نگهبان ]
سعدی ، چو جَورش می بری ، نزدیک او دیگر مرو / ای بی بصر ، من می روم ؟ او می کشد قُلّاب را,ناصح به سعدی می گوید : ای سعدی ، وقتی او به تو ستم روا می دارد ، پس دیگر به نزدِ او مرو . سعدی پاسخ می دهد : ای کور دل ، مگر من به نزد او می روم ؟ او مرا چون ماهی به دام افکنده و قلّاب را می کشد . [ جور = ظلم و ستم / بی بصر = نابینا و بی بصیرت / قلّاب = آهن پارۀ سرتیز و کج که بدان ماهی را شکار کنند (لغت نامه) ] _ در این بیت : سعدی به ماهی ، و محبوب به صیاد تشبیه شده است .
مشتاقی و صبوری از حد گذشت یارا / گر تو شکیب داری ، طاقت نماند ما را,ای یار عاشقی و شکیبایی ما از اندوه بیرون شد . اگر تو تاب شکیبایی داری ، ما توانِ تحملِ دوری از تو را نداریم . [ مشتاقی = آرزومندی و عاشقی ]
باری ، به چشم احسان در حال ما نظر کن / کز خوان پادشاهان راحت بُوَد گدا را,ای یار ، از آنجا که گدایان از خوان پادشاهان آسایش می یابند ، تو نیز که پادشاهِ کشورِ حُسنی ، یک بار به دیدۀ لطف بر ما که نیازمند لطف تو هستیم ، نظری بیفکن . [ باری = به هر حال ، خلاصه / احسان = خوبی و نیکی ، بخشش / نظر کردن = نگاه کردن / خوان = سفرۀ فراخ و گشاده / راحت = آسایش و آرامش ]
سلطان که خشم گیرد بر بندگان حضرت / حکمش رسد ، ولیکن حدّی بُوَد جفا را,اگر پادشاهی بر بندگان درگاهِ خویش خشم گیرد بر این کار تواناست . اما ظلم و ستم نیز اندازه ای دارد . یعنی ای معشوقی که پادشاه کشور حُسن و زیبایی هستی ، با اینکه می توانی بر ما خشم بگیری ولی بیش از این بر ما ستم روا مدار . [ حضرت = درگاه و پیشگاه / حکم = فرمان و دستور / ولیکن = اما ، ولی ]
من بی تو زندگانی ، خود را نمی پسندم / کآسایشی نباشد بی دوستان بقا را,من نمی پسندم که بی تو زنده باشم زیرا در زندگی بدون دوستان ، آسایشی وجود ندارد .
چون تشنه جان سپردم ، آنگه چه سود دارد / آب از دو چشم دادن بر خاکِ من گیا را ؟,وقتی محروم از تو و تشنه ، جان دادم . چه سودی دارد که با دو چشم گریان ، گیاهِ سریرآورده از گورم را آبیاری کنی ؟
حال نیازمندی در وصف می نیاید / آنگه که باز گردی ، گویم ماجرا را,چگونگی و احوال نیاز ما به تو وصف ناپذیر است . هنگامی که تو باز آمدی ، این ماجرا را بیان خواهیم کرد . [ نیازمندی = شوق و اشتیاق ، خواهش و تمنا ، احتیاج و نیاز به معشوق ]
بازآ و جان شیرین از من ستان به خدمت / دیگر چه برگ باشد درویش بی نوا را ؟,باز آ و جان شیرین مرا به مانند تحفه ای بپذیر زیرا درویش بینوایی چون من ، زادِ دیگری برای تقدیم کردن ندارد . [ خدمت = هدیه و تحفه و پیشکش / برگ = توشه و آذوقه ، مال و دارایی / درویش = فقیر و تهی دست / بی نوا = بی ساز و سامان ]
یارب ، تو آشنا را مهلت دِه و سلامت / چندان که باز بیند دیدارِ آشنا را,خدایا به عاشق آنقدر که بتواند دیدار معشوق را باز بیند . سلامت و فرصت عنایت فرما . [ یا رب = خدایا ، شبه جمله است که در مقام شگفتی نیز بکار می رود / آشنا = یار و دوست ، در اینجا به معنا بکار رفته است . در مصراع اول به معنی عاشق و در مصراع دوم به معنی معشوق / دیدار = چهره ]
نَه مُلک پادشا را در چشمِ خوب رویان / وَقعی است ای برادر ، نه زهد پارسا را,ای برادر ، در نظر زیبا رویان ، نه فرمانروایی سلاطین ارزش و اعتباری دارد و نه پرهیزِ پارسایان . [ خوب رویان = زیبا رویان / وقع = اعتبار و عزت ، قدر و منزلت ]
ای کاش برفتادی بُرقَع ز روی لیلی / تا مدُعی نماندی مجنون مبتلا را,ای کاش نقاب و روی بندِ لیلی از روی چهره اش فرو می افتاد و همگان چهرۀ زیبای او را می دیدند تا دیگر برای مجنونِ گرفتارِ عشق ، هیچ ملامتگری باقی نمی ماند . [ برقع = نقاب و روی بند / مدّعی = سرزنش کننده / مبتلا = دلباخته و عاشق ] _ لیلی و مجنون = لیلی ، دختر مهدی بن سعد یا مهدی بن ربیعه بود که مجنون بن قیس بن ملوّح عاشق او شد و در عشق او سر به بیابانها نهاد و در فراق معشوقه شعرها گفت و خاک ها بر سر ریخت . در ادب عرفانی فارسی ، لیلی مظهر عشق ربّانی و الوهیت و مجنون مظهر روحِ ناآرامِ بشری که بر اثر دردها و رنج ها ی جانکاه ، دیوانه شده و در صحرای جنون و دلدادگی سرگردان است و در جستجویِ وصالِ حق به وادی عشق درافتاده و می خواهد به مقامِ قربِ حضرتِ لایزال واصل شود اما بدین مقام نمی رسد ، مگر آن روزی که از قفسِ تن رها شود . از داستان عشقِ لیلی و مجنون شاید بیش از هر داستانِ عشقی دیگری در ادب فارسی سخن گفته شده است . ادب غنایی فارسی و ترکی مملوّ است از داستان این دو دلداده که سرآغاز آن تقریباََ از « لیلی و مجنونِ نظامی گنجوی » است . این اثر بعدها موردِ توجه و تقلید شعرای متعدد قرار گرفته است . ( فرهنگ اساطیر )
سعدی ، قلم به سختی رفته ست و نیکبختی / پس هر چه پیشت آید ، گردن بِنِه قضا را,ای سعدی ، قلمِ سرنوشتِ ، سعادت تو را در تحمل سختی ها رقم زده است . پس هر چه را که برایت پیش می آید ، بپذیر و در برابر حکمِ الهی تسلیم باش . [ قضا = سرنوشت ، حکم الهی / قلم = کنایه از قلمِ سرنوشت / گردن نهادن = کنایه از تسلیم شدن ، اطاعت و فرمانبرداری کردن ]
پیش ما رسم ، شکستن نبُوَد عهدِ وفا را / الله الله ، تو فراموش مکن صحبتِ ما را,شکستن پیمان وفاداری در نزدِ ما رسم نیست . برای خدا ، برای خدا ، مصاحبت و دوستی با ما را از خاطر مبر . [ عهد و وفا = پیمان وفاداری / الله الله = برای خدا برای خدا ، شبه جمله است که برای ترساندن و زنهار بکار می رود / صحبت = مصاحبت و هم نشینی ]
قیمتِ عشق نداند ، قدمِ صدق ندارد / سست عهدی که تحمّل نکند بار جفا را,سست پیمانی که بار جفای معشوق را تحمل نمی کند ، ارزش عشق را درنمی یابد و در راه عشق صادقانه گام برنمی دارد .
گر مخیّر بکنندم به قیامت که چه خواهی / دوست ما را و ، همه نعمتِ فردوس ، شما را,"اگر مرا در گزینش هر دو عالم مختار کنند و آزاد گذارند . می گویم ما دوست را برمی گزینیم و همۀ نعمت های بهشتی را به شما وامی گذاریم . [ مخیر کردن = اختیار دادن ، مختار کردن / ما را = برای ما ، از آنِ ما / فردوس = نام بهشت هشتم از هشت بهشت است ، هشت بهشت عبارتند از : خلد ، دارالسلام ، دارالقرار ، جنت عدن ، جنت الماوی ، جنت النعیم , علیین و فردوس ]"
گر سرم می رود از عهد تو سر باز نپیچم / تا بگویند پس از من که به سر بُرد وفا را ,اگر سرم برود . از پیمانی که با تو بسته ام باز نمی گردم تا پس از مردنم بگویند که سعدی پیمان خویش را چه نیک به پایان برد و استوار بر سر پیمان خویش باقی ماند . [ سر رفتن = کنایه از مُردن / سر باز پیچیدن = کنایه از نافرمانی و سرکشی کردن / به سر بردن = کنایه از به اتمام رساندن و سازگاری نمودن ]
خُنُک آن درد که یارم به عیادت به سرآید / دردمندان به چنین درد نخواهند دوا را,چه خوش است دردی که یار را برای عیادت بر سرِ بالینم آورد . بی تردید ، عاشقان دردمند برای چنین دردی ، دوا نمی طلبند . [ خُنُک = شبه جمله است به معنی خوشا ، خرم باد / عیادت = به احوالپرسی بیمار رفتن ]
باور از مات نباشد ، تو در آیینه نگه کن / تا بدانی که چه بوده ست گرفتارِ بلا را,اگر گرفتاری ما را باور نمی داری ، در آینه به چهره خویش بنگر تا دریابی که زیبایی تو بر سرِ گرفتاران بلای عشق چه آورده است . خلاصه بدانی که چه قدر زیبایی و چه قدر بی تاب . [ از مات = از ما تو را ]
از سرِ زلفِ عروسانِ چمن دست بدارد / به سرِ زلفِ تو گر دست رسد باد صبا را,اگر بادِ صبا بتواند بر سرِ زلفِ تو بوزد و آن را لمس کند . دیگر توجهی به سرِ زلفِ عروسان چمن ( گُل ها ) نخواهد داشت . [ چمن = سبزه و گیاه / باد صبا = نسیمِ صبحگاهی ]
سرِ انگشتِ تحیّر بگزد عقل به دندان / چون تأمل کند این صورتِ انگشت نما را,عقل اگر در چهرۀ مشهور به زیبایی تو با تأمل و دقت بنگرد . سرِ انگشتِ خویش را به نشانۀ حیرت از زیبایی باورنکردنی تو به دندان خواهد گزید . [ تأمل کردن = نیک نگریستن ، اندیشیدن / انگشت نما = هر چیز که به انگشت نشان داده شود ]
آرزو می کندم شمع صفت پیشِ وجودت / که سراپای بسوزند منِ بی سر و پا را,آرزویم این است که در مقابل وجود تو ، منِ بی سر و پا و بی قدر را ، سراپا مانند شمع بسوزانند و فدای وجود تو سازند . [ آرزو می کندم = مرا این آرزوست / شمع صفت = مثل و مانند شمع ]
چشم کوته نظران بر ورق صورت خوبان / خط همی بیند و ، عارف قلمِ صنعِ خدا را,دیدگان مردم کوته بین و غافل بر چهرۀ خوبان ، خط می بیند . در حالی که چشم عارف بر همان ورق ، صنع خدای را مشاهده می کنند . [ خوبان = جمع خوب ، زیبارویان / خط = موهای تازه رسته ای که گرد رخسار خوب رویان برآمده باشد / عارف = دانا و شناسنده / قلم صنع = قلم آفرینش ]
همه را دیده به رویت نگران است ، ولیکن / خودپرستان ز حقیقت نشِناسند هوا را,همگان به روی تو چشم دوخته اند و بر آن می نگرند . امّا نظّارگان خود پرست قادر به پنهان کردن هوای نَفسِ بدفرمای خود نیستند و هوس را از عشق حقیقی بازنمی شناسند . [ هوا = هوا و هوس ]
مهربانی ز من آموز و ، گَرَم عمر نمانَد / به سرِ تربت سعدی بطلب مِهرگیا را,مهربانی و مهرورزی را از من بیاموز و چنانچه عمرم برای این آموزش یاری نکند . پس از مرگم خواهی دید که مهرگیا از گورم خواهد رویید . یعنی با قلبی آکنده از عشق و مهر جهان فانی را ترک کرده ام . [ مهربانی = عاشقی ، در لغت نامه دهخدا مهربان هم به معنی عاشق و هم به معنی معشوق آمده است / تربت = خاک ، گور ] مهرگیا = یا مهرگیاه اسم فارسی یبروح الصّنم است . گیاهی است از تیرۀ بادنجانیان که علفی است . این گیاه دارای ریشۀ ضخیم و گوشت دار و غالباََ دو شاخه است و شکل ظاهری ریشه شباهت به هیکل آدمی دارد . برگهای مهرگیاه نسبتاََ بزرگ و مستقیماََ از ریشه جدا می شوند . گُل هایش به رنگهای سفید و صورتی و قرمز و بنفش دیده شده اند . گونه های مختلف این گیاه در سواحل رودخانه ها و مناطق بحرالرومی به فراوانی می روید و در تداول عامه بیشتر به مردم گیاه موسوم است . افسانه های مختلف در بین ملل در مورد این گیاه از قدیم رواج یافته است . در طی قرون خرافات عجیبی در اطراف خواص آن در میان مردم شایع بوده است . عبرانی ها تصور می کردند مهرگیاه برای تقویت افراد عقیم مفید است . چینی ها معتقد بودند مهرگیاه برای تقویت افراد خسته و ضعیف نافع است . مهرگیاه برای جلب دوستی مَثَل شده است . درمحاورۀ عامه و در اشعار اغلب به این معنی اشاره می شود . گویند هر که مهرگیاه داشته باشد . همه کس به شدّت او را دوست دارند . ( گل و گیاه در ادبیات منظوم فارسی ) .
هیچ هشیار ملامت نکند مستی ما را / قُل لِصاحِِ تَرَکَ الناسَ مِنَ الوَجدِ سُکارا,هیچ انسان عاقل و هوشیاری ، ما را به خاطر مستی عشق سرزنش نمی کند . به هوشیار بگو که سرمستانی را که در اثر مستی به وجد آمده اند ، به حال خود واگذارد .
شبِ فِراق نخواهم دواجِ دیبا را / که شب دراز بُوَد خوابگاهِ تنها را,در شبِ جدایی از یار ، بستر حریر به کارم نمی آید . زیرا شب در خوابگاه عاشقِ تنها به درازا می کشد و بودن لحافِ حریر موجب خوابِ آرام نخواهد شد . [ دواج = لحاف ، بستر و رختخواب / دیبا = حریر و ابریشم ]
ز دست رفتنِ دیوانه عاقلان دانند / که احتمال نمانده ست ناشکیبا را,فقط عاقلان می دانند که عاشق دیوانه چگونه بی قرار و پریشان شده است ، چرا که آدم بی قرار و ناشکیبا نمی تواند این را دریابد . [ احتمال = تحمل و بردباری ]
گرش بینی و دست از ترنج بشناسی / روا بُوَد که ملامت کنی زلیخا را,اگر یوسف را ببینی و شیفته نشوی و دستِ خویش را نبری ، آنگاه می توانی زلیخا را از عشق یوسف سرزنش نمایی . [ ترنج : میوه ای است معروف و مشهور و بسیار معطر که از نارنج بزرگتر و از جنس مرکبات است . پوست آن را مربا سازند ، بالنگ ]  زلیخا : دختر شاه مغرب به نام طیموس و همسر عزیز مصر موسوم به فوطیفار بود . زلیخا عاشق یوسف بود اما یوسف به عشق او وقعی نمی نهاد . سرانجام کار زلیخا در این عشق به رسوایی کشید . زنان مصر زلیخا را در عشق یوسف نکوهش می کردند . از اینرو ، زلیخا آنان را به تماشای یوسف گرد آورد تا به زیبایی یوسف مقرّ آیند و در عاشقی زلیخا طعن نکنند . زنان به هنگام مشاهدۀ یوسف در خانۀ زلیخا ، چنان شیفتۀ جمالِ او شدند که به جای ترنجی که در دست داشتند ، کف دستِ خود را با کارد بریدند . در آیۀ 31 سورۀ یوسف آمده است « چون افسونشان شنید نزدشان کس فرستاد و برای هر یک تا تکیه دهد ، متکایی ترتیب داد و به هر یک کاردی داد و گفت : بیرون آی تا تو را بنگرند . چون او را دیدند ، بزرگش شمردندو دستِ خویش بریدند و گفتند : معاذالله ، این آدمی نیست ، این جز فرشته ای بزرگوار نیست . ( فرهنگ تلمیحات )
چنین جوان که تویی ، بُرقعی فرو آویز / وگرنه ، دل برود پیرِ پای برجا را,بدینسان که تو جوان و زیبایی ، لازم است روی بندی بر چهره بیاویزی ، وگرنه پیرِ استوار و مقاوم نیز دل از کف می دهد و عاشق می گردد . [ برقع = روی بند و نقاب زنان ]
تو آن درختِ گُلی ، کِاعتدالِ قامت تو / ببُرد قیمت سروِ بلند بالا را,تو از لحاظِ زیبایی به سانِ آن درختِ گُلی هستی که راستی و تناسب قد و قامت ، سروِ بلند بالا را بی قدر کرده است . [ اعتدال = راستی و تناسب / قیمت = ارزش و اعتبار و آبرو / بالا = قد و قامت ]
دگر به هر چه تو گویی ، مخالفت نکنم / که بی تو عیش میسر نمی شود ما را,دیگر با هر چیزی که بگویی یا بخواهی ، مخالفت نشان نمی دهم . زیرا بدون تو شادی برای ما مهیّا نمی شود . [ عیش = شادی و شادمانی ، زندگی خوش / میسر شدن = ممکن گشتن ، مهیا شدن ]
دو چشم باز نهاده ، نشسته ام همه شب / چو فرقدین و ، نگه می کنم ثریا را,در تمام طول شب بیدار نشسته و دیدگانِ خویش را به سانِ فرقدین باز نگه داشته و خوشۀ پروین را می نگرم ، یعنی انتظار می کشم . [ فرقدین = دو بردارن ، و آن دو ستارۀ پیشین است از هفت اورنگ کهین یا دب ] دو چشم به غرقدین تشبیه شده است .
شبی و شمعی و جمعی ، چه خوش بُوَد تا روز / نظر به روی تو ، کوریّ چشمِ اعدا را,چه خوش است که در شبی و در پرتو شمعی من و تو با هم باشیم ، و به کوری چشمِ دشمنان ، من تا سحرگاه به چهره ات بنگرم . [ اعدا = جمع عدو ، دشمنان ]
من از تو پیشِ که نالم ؟ که در شریعتِ عشق / معافِ دوست بدارند قتلِ عمدا را,من از دستِ تو به نزدِ چه کسی شکایت برم ؟ زیرا می دانم که در قانون و مذهبِ عشق ، محبوب را حتی به خاطر قتل عمدیِ عاشق مواخذه نمی کنند و می بخشایند . [ شریعت = دین و مذهب / معاف = بخشیده و عفو کرده شده / عمدا = از روی قصد و نیت ، بااراده و اختیار ]
تو همچنان دل شهری به غمزه ای ببری / که بندگانِ بنی سعد ، خوانِ یغما را,تو دل مردم شهر را با ناز و غمزه ات چنان می ربایی که گویی بندگان بنی سعد ابوبکر بن سعد زنگی ، سفره عام را غارت می کنند و اثری از آن خوان باقی نمی گذارند . [ غمزه = ناز و عشوه ، اشاره به چشم و ابرو / بنی سعد = مراد سعد بن ابوبکر بن سعد زنگی ، ممدوح سعدی ، که تخلص وی هم از نامِ اوست / خوان یغما = سفره عام که معمولا سلاطین در ایام عید خصوصاََ عید قربان می گستردند و عوام و محتاجان آن را غارت می کردند و نیز گفته اند نزد بعضی از طوایف سپاهی و لشکری ترکان مرسوم بود که هر گاه به میهمانی می رفتند ، پس از خوردن غذا ، آلات و لوازم و پذیرایی را غارت می کردند ، به هر حال خوان یغما اشاره به غارتگری و قتالی ترکان دارد . ] _ غارت کردن دل مردم شهر تشبیه شده به غارت کردن سفرۀ عام به دستِ بندگان بنی سعد .
در این روش که تویی ، بر هزار چون سعدی / جفا و جور توانی ، ولی مکن یارا,تو با این شیوه ای که در پیش گرفته ای ، می توانی بر هزار عاشق چون سعدی جور و جفا روا داری . اما ای یار ، چنین مکن .
اگر تو فارغی از حالِ دوستان ، یارا / فراغت از تو میسّر نمی شود ما را,ای یار ، اگر تو به حالِ دوستان نمی اندیشی ، برای ما آسودگی از تو مقدور نیست . [ فارغ = بی خبر و آسوده / فراغت = آسودگی و فراموشی ]
تو را در آینه دیدن جمالِ طلعتِ خویش / بیان کند که چه بوده ست ناشکیبا را,اگر تو آیینه ای به دست بگیری و زیبایی رخسارت را در آن بنگری ، درمی یابی که چرا دوستار تو ، بی تاب و ناشکیباست . یعنی دلیل بی تابی عاشق دیدن زیباییِ چهرۀ توست . [ طلعت = صورت و رخسار ]
بیا که وقتِ بهار است ، تا من و تو به هم / به دیگران بگُذاریم باغ و صحرا را,اگنون که فصلِ بهار است ، بیا تماشای باغ و صحرا را به دیکران واگذاریم و با هم بودن را به گلگشت و تماشای باغ و صحرا برتری دهیم و از بهار عاشقی لذّت ببریم . [ بگذاریم = واگذاریم و رها کنیم . سعدی معمولا هم نشینی با معشوق زیباروی را بر گشت و گذار در باغ و صحرا ترجیح می دهد . بیت بعد هم این مطلب را تأیید می کند . بنابراین کسانی که به جای « بگذاریم » « نگذاریم » را صحیح می دانند ، وجهی ندارد ]
به جایِ سروِ بلندِ ایستاده بر لبِ جوی / چرا نظر نکنی یارِ سرو بالا را,چرا آدمی باید آنقدر بی ذوق باشد که به جای پرداختن به سروِ بالای معشوق به سروِ ایستاده بر لب جوی نظر افکند ؟ یعنی سروِ بلتد ایستاده بر لب جوی از آنِ دیگران و سروِ قامتِ معشوق از آنِ ما . [ بالا = قد و قامت ]
شمایلی که در اوصافِ حُسنِ ترکیبش / مجالِ نطق نمانَد زبانِ گویا را,آن قد و قامت و رخساری که زبان گویا نمی تواند در وصفِ زیبایی و ترکیبش سخن بگوید . یا زبان قادر به توصیف و بیان زیبایی او نیست . [ شمایل = جمع شمال و شمیله است و در لغت به معنی خوی ها و خصلت هاست ولی در اینجا به معنی چهره ، صورت ، تصویر و تمثال بکار رفته است / حُسنِ ترکیب = جمال و زیبایی ، صورت و اندام / نطق = سخن گفتن ]
که گفت در رُخِ زیبا نظر خطا باشد ؟ / خطا بُوَد که نبینند روی زیبا را,چه کسی می گوید که نگریستن به چهرۀ زیبا ، خطاست ؟ برعکس ، ندیدن روی زیبا و محروم ماندن از تماشای زیبایی خطاست . [ نظر = نگاه ]
به دوستی که اگر زهر باشد از دستت / چنان به ذوقِ ارادت خورم که حلوا را,سوگند به دوستی که اگر زهر از دستِ تو بنوشم ، یعنی تو آن را به من بدهی . چنان با میل و اشتیاق می خورم که گویی حلواست . [ به دوستی = قسم به دوستی و مصاحبت / ذوق = چشیدن و چاشنی ، لذت و شادی / ارادت = دوستی از روی اخلاص و توجه خاص ]
کسی ملامتِ وامق کند به نادانی / حبیب من ، که ندیده ست رویِ عذرا را,ای محبوب من ، فقط کسی که روی عذرا را ندیده است ، می تواند از سرِ نادانی ، وامق را به خاطرِ دوست داشتن عذرا سرزنش کند . [ ملامت = سرزنش / حبیب من = ای حبیب من و معشوق من ، منادی است ولی حرف ندای آن حذف شده است / وامق و عذرا = وامق ، اسم شاهزادۀ یمنی است که عاشق شاهزاده خانمی چینی به نامِ عدرا بود ]
گرفتم آتشِ پنهان خبر نمی داری / نگاه می نکنی آبِ چشمِ پیدا را ؟,گیرم که از سوز و گداز درونم آگاهی نداری و آن را نمی بینی ، آیا اشک آشکارم را هم که بیانگر آتش پنهان دل است ، مشاهده نمی کنی . [ گرفتن = فرض کردن ، پنداشتن / آب = اشک ]
نگفتمت که به یغما رود دلت ، سعدی / چو دل به عشق دهی دلبرانِ یغما را ؟,ای سعدی ، آیا به تو نگفتم که اگر به دلربایان یغما دل سپاری و عاشق آنان شوی ، دلت غارت می شود . [ به یغما رفتن = به غرت و تاراج رفتن / دلبران یغما = دلبران غارتگر ، یغما نامِ شهری است در ترکستان که به داشتن معشوقان زیبارو معروف است ]
هنوز با همه دَردم امید درمان است / که آخری بُوَد آخر ، شبان یلدا را,هنوز هم با وجودِ این همه درد ، از مداوا شدن امید نگسسته ام . زیرا همانطور که سرانجام ، شب های دراز پایان می پذیرد ، دردِ من نیز درمان می یابد . [ آخر (اول) =پایان / آخر (دوم) = سرانجام / شب یلدا = شب اول زمستان که درازترین شب های سال است ، معمولا شبِ فراق و دوری از معشوق ، به شبِ یلدا مانند می شود ]
رویِ تو خوش می نماید آینۀ ما / کآینه پاکیزه است و روی تو زیبا,ما به سان آینه ای هستیم که چهره تو را به خوبی باز می تابیم . زیرا آینۀ ما ، صاف و پاکیزه و چهره تو زیبا و نمودنی است . [ نمودن = نشان دادن ] دراین بیت ما ، به آینه تشبیه شده است .
چون مِی روشن در آبگینۀ صافی / خویِ جمیل از جمالِ رویِ تو پیدا,همانطور که میِ بی غش و روشن از درونِ شیشۀ صافی به خوبی نمایان می گردد . خصائلِ پسندیده تو نیز از زیبایی چهره ات آشکارا متجلّی است . [ میِ روشن = شراب صاف و بی دُرد / آبگینه = شیشه / خویِ جمیل = خصلت و خُلقِ پسندیده / جمال = زیبایی و نیکویی ] . در این بیت ، خوی زیبای معشوق در حالی که از جمال او نمایان است ، به میِ روشن در آبگینۀ صافی ، تشبیه شده است .
هر که دَمی با تو بود یا قدمی رفت / از تو نباشد به هیچ روی ، شکیبا ,هر کس لحظه ای با تو به سر برد و یا به اندازه گامی با تو همراه باشد ، از آن پس به هیچ حال تابِ شکیبایی نخواهد داشت . [ به هیچ روی = به هیچ وجه ]
صیدِ بیابان سَر از کمند بپیچد / ما همه پیچیده در کمندِ تو عمدا,هیچ حیوانِ شکاری ای پذیرای کمند نمی شود و سر از آن می پیچد . اما ما صیدِ رامی هستیم که به عمد ، خود را در کمند تو اسیر می کنیم . یعنی ما مشتاقانه و آگاهانه اسیر توایم . [ صید = شکار ، آنچه بگیرند از وحش و جز آن / عمدا = از روی قصد و نیت ، به طور ارادی و اختیاری ]
طایرِ مسکین که مِهر بست به جایی / گر بکُشَندش نمی رود به دگر جا,پرنده مسکین وقتی به جایی دل بست مثل دل بستن کبوتران به حرم ، دیگر حتی به قیمت جانش هم حاضر نیست به جای دیگری برود . ما دل بستۀ توایم و تا پای جان ایستاده ایم . [ طایر = پرنده / مسکین = ضعیف و ناتوان ، بیچاره و درمانده ]
غیرتم آید شکایت از تو به هر کس / دردِ اَحبّا نمی برم به اَطبّا,غیرتم قبول نمی کند که از تو پیشِ دیگران شکوه کنم . بنابراین دردی را که دوستان موجب آن هستند ، برای درمان به طبیبان عرضه نمی دارم . [ غیرت = رشک و حسد ، قهر و خشم ، در اصطلاح ، کراهت داشتن مشارکت دیگری است در عشق و از لوازم عشق ، که هم متعلق به عاشق و هم متعلق به معشوق می باشد . عرفا قایل به غیرت الهی هستند و تعابیر گوناگونی از آن دارند / احبّا = جمع حبیب به معنی دوستان / اطبّا = جمع طبیب ]
برخیِ جانت شوم ، که شمعِ افق را / پیش بمیرد چراغدانِ ثریّا,فدای جانت گردم ، درست همان طور که چراغدان ثریا ، یعنی خودِ خوشۀ پروین ، پیش مرگ خورشید می گردد . [ برخی شدن = فدا و قربان شده / افق = آسمان ، کرانۀ آسمان / چراغدان = هر جایی که در آن چراغ گذارند تا از باد و باران محفوظ محفوظ ماند در اینجا به معنی مطلقِ چراغ است / ثریا = پروین ، مجموعه ای از شش یا هفت ستاره کوچک درخشان در صورت فلکی ثور که در ادبیات معمولا آن را به گردنبند یا خوشۀ انگور ( خوشۀ پروین ) تشبیه می کنند . ( فرهنگ اصطلاحات نجومی ) ] – در این بیت ثریا به چراغدان تشبیه شده است . سعدی در اینحا عاشق را به ستارۀ ثریا و معشوق را به خورشید تشبیه کرده است . همانگونه که ستارۀ ثریا به هنگامِ طلوع خورشید محو می شود . عاشق هم در برابر جلوه و جمالِ خورشیدگونِ معشوق محو می گردد .
گر تو شکرخنده آستین نَفِشانی / هر مگسی طوطی ای شوند شکرخا,اگر تو که شکرین می خندی ، برای راندن مگس ها ، یعنی مدعیان سودجو از گردِ خویش ، آستین نفشانی . هر مگسی خود را طوطی شکرخایی می پندارد . [ شکرخنده = معشوقی که دارای لبخند شیرین است / آستین فشاندن = به حرکت درآوردن آستین / شکرخا = کسی که شکر بخورد یا بجَوَد . در اینجا صفت طوطی است که شیرین سخن است ]
لعبتِ شیرین اگر تُرش ننِشیند / مدّعیانش طمع کنند به حلوا,همانگونه که اگر معشوقِ شیرین حرکات خشمگین ننشیند و مدعیان را از خود نراند . آنان به بهره مندی از شیرینی او طمع می کنند . [ لعبت = در لغت به معنی عروسک / شیرین = صفت لعبت است که منظور ، شیرین حرکاتی و نوش لبی معشوق می باشد / مدعیان = جمع مدعی به معنی ادعا کنندگان و لاف زنان ، کسانی که دعوی هنر و عشق کنند ولی کم مایه و دروغگو هستند ]
مردِ تماشایِ باغِ حُسنِ تو سعدی است / دست ، فرومایگان بَرند به یغما,فقط سعدی از باغِ زیبایی تو به تماشایی بسنده می کند و در خورِ آن است . والا خسیسان و فرومایگان به جای تماشا دست به یغما دراز خواهند کرد . [ یغما = غارت و تاراج ]
ای نَفَسِ خُرَمِ بادِ صبا / از بَرِ یار آمده ای ، مرحبا,ای نفحۀ روح بخش باد سحرگاهی ، آفرین بر تو که از برِ یار آمده ای و بوی خوش با طراوت حاصل هم جواری با یار است . [ نَفَس = نفحه و نکهت و بوی خوش / باد صبا = نسیم صبحگاهی / خرم = شاداب و شادمان / از بّر = از سوی / مرحبا = آفرین ]
قافلۀ شب ، چه شنیدی ز صبح ؟ / مرغِ سلیمان ، چه خبر از سبا ؟,ای کاروان شب ، از صبح وصال معشوق جه خبر داری ؟ و ای هدهد باد صبا ، از شهر سبا ، سرزمین معشوق چه پیامی آوردی ؟ [ قافله = کاروان / مرغ سلیمان = کنایه از هدهد که به فارسی پوپک و شانه به سر گویند . داستان این مرغ و پیام بردنش از طرف سلیمان به بلقیس ، در قران کریم آیات 20 به بعد سورۀ نمل آمده است / سبا = نام شهری است در یمن که بلقیس ملکۀ آن بود که به روایت تورات با سلیمان ، پادشاه یهود ، ملاقات کرده و با او روابط دوستانه داشته است . بر طبق روایات اسلامی ، سلیمان او را به زنی گرفت که در آیات فوق از آن یاد شده است ]
بر سرِ خشم است هنوز آن حریف ؟ / یا سُخَنی می رود اندر رِضا ؟,آیا آن یار و مصاحب ، هنوز از من خشمگین است ؟ یا از رضا و خشنودی ، گفتگویی به میان می آید ؟ [ حریف = یار یکدل و یکرنگ ، دوست هم پیاله و باده نوش / سخن رفتن = سخن به میان آمدن ، گفت و گو کردن / رضا = خشنودی و موافقت ]
از درِ صلح آمده ای یا خِلاف ؟ / با قدمِ خوف روم یا رجا ؟,ای بادِ صبا ، پیام آور صلح و آرامشی یا ناسازگاری ؟ و اینک من با ترس به سویش بروم یا با امیدواری ؟ [ خلاف = مخالفت و ناسازگاری / خوف = بیم و ترس / رجا = امیدواری ]
بارِ دگر گر به سرِ کویِ دوست / بگذری ای پیکِ نسیمِ صبا,ای یار ملایم صبحگاهی که قاصد کوی یاری ، اگر دوباره بر سرِ کوی محبوب گذر کردی . [ پیک = قاصد / نسیم = باد ملایم ]
گو رَمَقی بیش نماند از ضعیف / چند کُند صورتِ بی جان بقا ؟,پیام مرا به او برسان و بگو که از منِ ضعیف ، جز نیم جانی باقی نمانده است . به راستی کالبد بی جان من ، یعنی جسمِ من دور از تو که در حکمِ جان هستی ، چه قدر می تواند بقا و دوام داشته باشد . [ رمق = باقی جان / تاب و توان / صورت بی جان = کالبد و جسم بی جان ]
آن همه دلداری و پیمان و عهد / نیک نکردی که نکردی وفا,ای یار ، پس از آن همه دلبری و عهد و پیمان ، کارِ درستی نکردی که وفای خویش را به سر نبردی . [ نیک = خوب / وفا = مقابل جفا به معنی وعده به جا آوردن و به سر بردن دوستی و عهد و پیمان ، ثبات در قول و سخن و دوستی ]
لیکن اگر دورِ وصالی بُوَد / صلح فراموش کند ماجرا,اما در صورتی که زمانی برای پیوستگی و وصال وجود داشته باشد . صلح و آشتی تو با من این رویداد را به دست فراموشی خواهد سپرد و از یادِ من خواهد برد . [ لیکن = اما ، ولی ، با این همه ، در فارسی به صورت لیک هم بکار می رو د / دور = وقت و زمان و نوبت / فراموش کند = موجب فراموش گردانیدن شود / ماجرا = سرگذشت ، قصه و واقعه ، سرگذشت و اتفاق و آنچه گذشته باشد ]
تا به گریبان نرسد دستِ مرگ / دست ز دامن نکنیمت رها,تا دستِ احل گریبان مرا نگیرد و زمان مرگ فرا نرسد . ای معشوق ، دست از دامنت برنمی دارم و رهایت نمی کنم . [ گریبان = بخشی از جامه که پیرامون گردن قرار گیرد ، یقه ]
دوست نباشد به حقیقت ، که او / دوست فراموش کند در بلا,آن کسی که دوست را در محنت و گرفتاری فراموش کند ، حقیقتاََ دوست نیست . ( دوست حقیقی نیست ) . [ به حقیقت = حقیقتاََ و واقعاََ ]
خستگی اندر طلبت راحت است / درد کشیدن به امید دوا,در راه طلب کردن تو هر جراحتی که به طالب وارد آید ، عین راحت است . همچنانکه کسی به امید رسیدن به دارو ، درد را تحمل می کند . مصراع دوم ، تمثیلی است برای تأکید معنی مصراع اول . [ خستگی =  ریش ، جراحت / راحت = آسایش و آرامش ]
سر نتوانم که برآرم چو چنگ / ور چو دفم پوست بدرّد قفا,من همانند چنگ قادر به بلند کردن سر و اعتراض کردن نیستم . حتی اگر پوستم بر اثر سیلی ضربه هایی که بر من نواخته می شود مثل دف از هم بدرد . [ سر برآوردن = سر را بلند کردن / چنگ = از سازهای زهی قدیم که سری خمیده داشت و با انگشتان می نواختند ( واژه نامه موسیقی ایران زمین ) / دف = از خانواده آلات موسیقی ضربی یا کوبه ای است که به آن دایره نیز می گویند / قفا = سیلی ] . در این بیت شاعر به چنگ و دف تشبیه شده است .
هر سحر از عشق دَمی می زنم / روزِ دگر می شنوم بر ملا,هر بامدادی که از عشق سخن می گویم . روز دیگر ، آن اظهار عشق را آشکارا از دیگران می شنوم . [ دم زدن = سخن گفتن / برملا = آشکار و ظاهر ]
قصۀ دردم همه عالَم گرفت / در که نگیرد نَفَسِ آشنا ؟,داستان دردِ عشقم همه جهان را فرا گرفت ، نفسِ آشنا در چه کسی تاثیر نمی کند ؟ ( چه کسی می تواند از تاثیر نفسِ آشنای سعدی در امان بماند ) . [ آشنا = یار و دوست ]
گر برسد ناله سعدی به کوه / کوه بنالد به زبانِ صدا,اگر ناله سعدی به کوه برسد ، کوه با زبان پژواک ، آن ناله را منعکس خواهد کرد . ( کوه هم از نالۀ سعدی متأثر می شود ) . [ صدا = پژواک ، انعکاس صوت ]
اولِ دفتر به نامِ ایزدِ دانا / صانعِ پروردگار ، حیِ توانا,آغاز دفتر به نام خداوندی که آفرینندۀ پرورانده و دانای همواره زنده و لایزال است . [ دفتر = کتاب و دیوان . صانع = نامی از نامهای خداوند متعال ، آفریننده . حی = نامی از نامهای خداوند متعال ، زندۀ همیشه . ایزد = در دین زرتشتی به معنی فرشته و در زبان فارسی دری به معنی خدا و آفریدگار است ]
اکبر و اعظم ، خدای عالَم و آدم / صورتِ خوب آفرید و سیرت زیبا,به نام خداوندی مهتر و بزرگوارتر ، آفریدگار گیتی و انسان ، که بیرون و ظاهر را پسندیده و درون و باطن را نیکو آفرید . [ اکبر = مهتر و بزرگتر . اعظم = بزرگوارتر ]
از درِ بخشندگی و بنده نوازی / مرغ ، هوا را نصیب و ماهی ، دریا,از رهگذر داد و دهش خویش ، بهره و نصیب مرغ هوا و ماهی دریا را می رساند . [ از درِ = از راهِ ، از طریقِ ]
قسمتِ خود می خورند مُنعِم و درویش / روزیِ خود می بَرند پشّه و عنقا ,توانگر و درویش ، هر یک به بهرۀ خویش دست می یازند و پشّه ، ناتوان ترین حشره و عنقا ، تندپروازترین و قدرت مندترین پرنده ، هر کدام رزقِ مقسوم خود را می خورند . یعنی روزی مقدّر است . [ قسمت = بهره و نصیب . منعم = مال دار و توانگر . درویش= فقیر و تهی دست . عنقا = سیمرغ ، پرنده ای است افسانه ای که در داستانهای ملی ایران بر کوه البرز می زیست ولی برخی متون محلِ آن را کوهِ قاف نوشته اند ( فرهنگ اشارات )
حاجتِ موری به علمِ غیب بداند / در بُنِ چاهی به زیرِ صَخرۀ صَمّا,خداوند از طریق آگاهی بر نهانی ها ، بر نیاز موری که در قعر چاهی و در زیر صخره ای سخت و درشت زندگی می کند ، آگاهی دارد . [ علم غیب = علم پنهان ، علمی که از مردم پنهان باشد / صخرۀ صمّا = سنگ بزرگ سخت ]
جانور از نُطفه می کند ، شکر از نی / برگِ تر از چوبِ خشک و ، چشمه ز خارا,او با توانایی خویش نطفه را به موجودی زنده تبدیل می کند و از نی ، شکر می آفریند و بر چوب خشک درختان برگ تر و تازه می رویاند . [ کردن = آفریدن / تر = تازه و سرسبز / خارا = نوعی سنگِ سخت و سیاه که مظهر سرسختی و نفوذناپذیری است ] اشاره است به چشمه هایی که با ضربات عصای موسی بر سنگ خارا جوشیدن گرفت .
شربتِ نوش آفرید از مگسِ نحل / نخلِ تناور کند ز دانه خرما,زنبور عسل را به ایجاد عسل شیرین وامی دارد و دانه کوچک خرما را به نخلی تنومند مبدل می سازد . [ نوش = شهد و عسل و کلا هر چیز شیرین / مگسِ نحل = زنبور عسل / تناور = تنومند و قوی چثه ]
از همگان بی نیاز و بر همه مشفق / از همه عالم نهان و بر همه پیدا,خداوند به هیچ آفریده ای نیازمند نیست و بر همگان دل می سوزاند . در عین پنهان بودن از دید آدمیان ، در دلِ همگان حضور دارد . [ مشفق = مهربان و خیرخواه ]
پرتوِ نورِ سُرادِقاتِ جلالش / از عظمت ، ماورای فکرتِ دانا,تاب و روشنایی سراپردۀ بزرگی او ، آنچنان سترگ و خیره کننده است که اندیشه دانایان بدان راه نمی یابد و درک ، آن را برنمی تابد . [ پرتو = فروغ و روشنایی / سرادقات = سراپرده ها ، خیمه ها / جلال = بزرگی و شکوه ]
خود نه زبان در دهانِ عارفِ مدهوش / حمد و ثنا می کند ، که موی ، بر اعضا,تنها زبان عارفِ سرگشته و حیران نیست که او را می ستاید بلکه هر مویی که بر عضوی رُسته ، زبانی است برای ستایش او . [ عارف = دانا و شناسنده / مدهوش = مست و بی خود ، سرگشته و حیران / که = حرف ربط است ، بلکه ]
هر که نداند سپاسِ نعمتِ امروز / حیف خورد بر نصیبِ رحمتِ فردا,هر کس سپاسگزار نعمت دنیایی خویش نباشد . از بهره های اخروی بی نصیب می ماند و بر بی بهرگی خویش حسرت خواهد خورد . [ حیف خوردن = دریغ و افسوس خوردن ]
بار خدایا مُهیمنی و مُدَبّر / وز همه عیبی مقدّس و مُبَرّا,پروردگارا ، تو آدمیان را از ترس در امان می داری و چاره گر و کارساز امور ایشان هستی . از تمام نقص ها منزهی و تهمت کاستی بر تو روا نیست . [ بار = کوتاه شده باری ، به معنی بزرگی و رفعت و شوکت باشد که به خداوند عالم نسبت کنند ، آفریننده ، خالق ( فرهنگ معین / بار خدایا = ای خدای بزرگ / مهیمن = نامی از نامهای خداوند متعال ، ایمن کننده از خوف ، مهربان / مدبر = صاحب تدبیر ، چاره گر و کارساز / مقدس = پاک و منزه / مُبرّا = پاک و دور شده ]
ما نتوانیم حقِ حمدِ تو گفتن / با همه کَرّ و بیانِ عالَمِ بالا,خدایا ، ما به اتفاق تمام فرشتگان مقرب جهان برین توانایی آن را نداریم که تو را آنچنان که در خور توست ، سپاس گوییم . [ کرّ و بیان = جمع کروبی ، فرشتگان مقرب ]
سعدی از آنجا که فهمِ اوست سخن گفت / ورنه کمال تو ، وهم کی رسد آنجا ؟,سعدی به قدر فهم خود در باب تو سخن گفت . و گرنه حتی نیروی واهمۀ بشری هم قادر به درک کمال تو نیست . [ وهم = خیال و قوۀ ادراک ]
گفت : ای صِدّیق آخِر گفتمت / که مرا انباز کن در مکرمت,حضرت محمّد مصطفی (ص) گفت : ای صدّیق (ابوبکر) آخر به تو گفتم که مرا نیز در این کار جوانمردانه شریک کن .
گفت : ما دو بندگانِ کویِ تو / کردمش آزاد من بر رویِ تو,ابوبکر گفت : ما هر دو غلامِ آستانِ کویِ تو هستیم . من بلال را به خاطر گُلِ رویِ تو آزاد کردم .
تو مرا می دار بنده و یارِ غار / هیچ آزادی نخواهم ، زینهار,تو مرا به عنوان غلام نزدِ خود نگهدار . من ابداََ هیچ نوع آزادی از تو نمی خواهم .
که مرا از بندگیت آزادی است / بی تو بر من محنت و بی دادی است,زیرا آزادی من در اینست که غلامِ تو باشم . بدون وجود تو زندگی برای من مایۀ رنج و حرمان و ستم است .
این جهان را زنده کرده زِ اصطفا / خاص کرده عام را ، خاصه مرا,ای پیامبری که با برگزیده شدنت از سویِ حضرت حق ، جهان را زنده کرده ای . و عوام النّاس را به مرتبۀ بندگان خاصِ الهی رسانده ای . بویژه مرا چنین کرده ای .
1080) خواب ها می دیدم جانم در شباب / که سلامم کرد قرصِ آفتاب,جانِ من به دورانِ جوانی رویاهایی می دید . مثلاََ می دید که چشمۀ خورشید بر من سلام می کند .
1081) از زمینم برکشید او بر سما / همرهِ او گشته بودم ز ارتقا,و می دیدم که خورشید مرا از زمین برکند و به فرازِ آسمان بُرد . چنانکه در بلندی و رفعت همطرازِ او شده بودم .
1082) گفتم : این ماخولیا بود و مُحال / هیچ گردد مستحیلی وصفِ حال ؟,امّا هر بار که از خواب بیدار می شدم با خود می گفتم : این صحنه های رویایی محال است که تحقّق عینی یابد . بلکه نوعی مالیخولیاست که بر مغزم عارض شده است . زیرا مگر ممکن است که امری محال نقدِ حال واقع شود .
1083) چون تو را دیدم ، بدیدم خویش را / آفرین آن آینۀ خوش کیش را,همینکه تو را دیدم . یعنی ای پیامبری که به منزلۀ خورشید معنوی هستی . به محضِ آنکه تو را دیدم . حقیقتِ وجود خود را پیدا کردم . یعنی دریافتم که حقیقت انسان ، پوست و گوشت و استخوان نیست . بلکه گوهری است لطیف و نورانی . زهی بر آن آینۀ حقیقت نمایی که حقیقت را نشان داد .
1084) چون تو را دیدم ، مُحالم حال شد / جانِ من مُستَغرقِ اِجلال شد,همینکه تو را دیدم . امر محال برایم ممکن شد و جانم در دریای عظمت معنوی غرقه گشت . 
1085) چون تو را دیدم ، خود ای روحَ البِلاد /  مِهرِ این خورشید از چشمم فتاد,ای روحِ کالبدِ جهان ، به محض آنکه تو را دیدم . عشق خورشید طبیعت از نظرم افتاد و بی قدر شد .
1086) گشت عالی همّت از تو چشمِ من / جز به خواری ننگرد اندر چمن,چشمِ من از فیض دیدارت ، همّتی والا یافت . زین پس دیدگانِ من جز به حقارت به چمنزار ننگرد . یعنی تا قبل از آنکه به دیدارِ تو نائل شوم مجذوب زیبایی جهان بودم . امّا از وقتی که رویِ زیبای تو را دیدم دیگر زیبایی های جهان در نظرم رنگ باخته است .
1087) نور جُستم ، خود بدیدم نورِ نور / حُور جُستم ، خود بدیدم رَشکِ حُور,من در جستجوی نور بودم که نورالانوار را دیدم . نیز جویای حوریان بهشتی بودم که ناگهان صاحب جمالی را دیدم که حوریان بهشتی بر او غبطه می خورند .
1088) یُوسُفی جُستم لطیف و سیم تن / یُوسُفِستانی بدیدم در تو من,در جستجوی یوسفی زیبا و سپید اندام بودم که ناگاه در وجودِ تو شهر یوسفان را دیدم .
1089) در پیِ جنّت بُدم در جُست و جو / جنّتی بنمود از هر جُزوِ تو,من در جستجوی بهشت بودم که هر جزو از وجودِ تو بهشتی را به من نشان داد . یعنی ای محمّد (ص) وجود شریف تو آکنده از بهشت معرفت و فردوس صفا و وفاست .
1090) هست این نسبت به من مدح و ثنا / هست این نسبت به تو قدح و هِجا,این ستایشی که در حقِ تو کردم . نسبت به شأن نازل من مدح و ستایش محسوب می شود . امّ نسبت به شأن عالی تو نکوهش و بدگویی است .
1091) همچو مدحِ مردِ چوپانِ سلیم / مر خدا را پیشِ موسیِّ کلیم,مانند ستایش چوپان ساده لوحی که خدا را نزدِ موسای کلیم الله می ستود 
1092) که بجویم اِشپُشَت ، شیرت دهم / چارُقت دوزم من و پیشت نهم,چوپان می گفت : خداوندا تو کجایی که شپش هایت را در جامه ات پیدا کنم و شیر به تو دهم . چارُق تو را بدوزم و آن را جلو پایت جُفت کنم .
1093) قدحِ او را حق به مدحی بر گرفت / گر تو هم رحمت کنی ، نبوَد شگفت,حضرت حق ستایش های آن چوپان را که از نظر الفاظ و عبارات قدح آمیز و زننده بود به لطف خود ستایش محسوب داشت . اینک اگر تو (محمّد) به من رحم آوری و مدایح مرا که در خورِ شأن والای تو نیست . مدح بشمار آوری جای شگفتی نیست . زیرا تو رَحمَة لِلعالمین هستی .
1094) رحم فرما بر قصورِ فهم ها / ای ورایِ عقل ها و وهم ها,ای فراتر از عقول و اوهام بشری ، بر کوتاهی ادراک های بشری رحمت
1095) اَبُّهَاالعُشّاق اقبالی جدید / از جهانِ کهنۀ نوکُن رسید,ای عاشقان ، از جهان ازلی که همه چیز را نو می کند . اقبالی تازه رسید . 
1096) زآن جهان کو چارۀ بیچاره جُوست / صد هزاران نادرۀ دنیا در اوست,این اقبال تازه از جهانی رسید که چاره ساز کارِ بیچارگان است . و صدها هزار  حقایق شگفت انگیز و کمیاب در آن است .
1097) اَبشِرُوا یا قَومُ اِذ جاءَ الفَرَج / اِفرَحُوا یا قَومُ قَد زالَ الحَرَج,ای قوم ، مژده بادا که هنگام گشایش رسید . ای قوم شادمانی سر دهید که تنگی بر طرف شد .
1098) آفتابی رفت در کازۀ هِلال / در تقاضا که اَرِحنا یا بِلال,آفتابی به کوخِ هلال رفت تا این خواسته را گوید که ای بلال ، ما را برآسایان .
1099) زیرِ لب می گفتی از بیمِ عدو / کوریِ او بر مناره رَو ، بگو,ای بلال قبلاََ از ترس دشمن کافر ، نام حضرت حق را زیر لب می گفتی . ولی اینک به کوری چشمِ او بر فراز مناره برو و اذان بگو .
1100) می دمد در گوشِ هر غمگین ، بشیر / خیز ای مُدبِر ، رهِ اقبال گیر,بشارت دهنده در گوش هر شخص اندوهمندی چنین تَرنم می کند که : ای بدبخت ، برخیز و راه بخت و اقبال را پیش گیر . 
1101) ای در این حبس و در این گند و شُپُش / هین که تا کس نشنود رَستی ، خَمُش,ای بدبختی که در زندان نفسانیّات و در میان کثافات و شپش مانده ای . بهوش باش برای آنکه کسی از بدخواهان نشنود که تو از منجلاب نفسانیات رها شده ای .
1102) چون کنی خامُش کنون ؟ ای یارِ من / کز بُنِ هر مو برآمد طبل زن,ای یار من ، اینک که از بُنِ هر تارِ مویت طبّالی بر طبل می کوبد چگونه می توانی خاموش باشی ؟ 
1103) آنچنان کر شد عَدُوِّ رَشک خُو / گوید : این چندین دُهُل را بانگ کو ؟,دشمن حسود از شدّت حسادت چنان کر شده است که هر چند طبّالان را می بیند ولی بانگِ طبل را نمی شنود . پس صدای این همه طبل که می کوبند کو و کجاست ؟
1104) می زند بر رُوش رَیحان که طَری است / او ز کوری گوید : این آسیب چیست ؟,مثلاََ گُل و ریحان تر و تازه به صورتش می خورد . امّا او به سبب نابینایی می گوید : این دیگر چیست به صورتم می خورد و مزاحمم می شود ؟
1105) می شِکُنجد حور دستش می کشد / کور ، حیران کز چه دردم می کند ؟,یا مثلاََ زنی زیبارو دستش را وشگون می گیرد . امّا آن نابینا متحیّر و متغیّر می شود که این مزاحم کیست که مرا آزار می دهد ؟
1106) این کشاکش چیست بر دست و تنم ؟ / خفته ام ، بگذار تا خوابی کنم,آن نابینا می گوید این کشیدن و آزار دادن چیست که بر دست و بدنم عارض شده است ؟ من به خواب فرو رفته ام دست از سرم بردار تا بخوابم .
1107) آنکه در خوابش همی جویی ، وی است / چشم بگشا ، کآن مَهِ نیکو پی است,این همان کسی است که در رویا به دنبالش بودی . چشمانت را باز کن آن ماهِ خوش قَدَم در پیشِ توست .
1108) زآن ، بلاها بر عزیزان بیش بود / کآن تَجَمُّش یار با خوبان فزود,از آنرو بر عزیزان بیشتر بلا وارد می شود که حضرت معشوق با بندگان محبوب خود بیشتر عشقبازی می کند . 
1109) لاغ با خوبان کند در هر رهی / نیز کوران را بشوراند گهی,حضرت معشوق با بندگان محبوب خود در همۀ مراحل عمرشان بازی می کند . گاهی هم کوردلان را از طریق بلا و مصیبت شوریده حال و متغیّر کند . 
1110) خویش را یک دم بدبن کوران دهد / تا غریو از کویِ کوران برجهد,حضرت حق خود را از دریچۀ بلا لحظه ای به این کوردلان نشان می دهد تا فریادِ تضرّع و زاری آنان بلند شود .
1034) قهقه زد آن جهودِ سنگ دل / از سَرِ افسوس و طنز و غِشّ و غّل,آن کافرِ قسیّ القلب از رویِ استهزاء و شوخی و غرض ورزی و دشمنی قهقه ای سر داد .
1035) گفت صدّیقش که این خنده چه بود ؟ / در جوابِ پرسش ، او خنده فزود,صذّیق (ابوبکر) بدو گفت که این خنده چه بود که سر دادی ؟ آن کافر به جای جواب دادن به سؤال او خنده اش را زیادتر کرد .
1036) گفت : اگر جِدّت نبودی و غَرام / در خریداریِ این اَسوَدغلام,کافر به ابوبکر گفت : اگر در خرید این غلامِ سیاه اینقدر جدّیت و شیفتگی نشان نمی دادی .
1037) من ز استیزه نمی جوشیدمی / خود به عُشرِ اینش بفروشیدمی,من از رویِ دشمنی اینقدر جوش نمی زدم و حتّی حاضر بودم او را معادل یک دهم مالی که به من پرداختی بفروشم .
1038) کو به نزدِ من نیرزد نیم دانگ / تو گران کردی بهایش را به بانگ,زیرا بلال پیشِ من نیم پشیز هم نمی ارزد . امّا تو با داد و قالت قیمت او را بالا بردی .
1039) پس جوابش داد صدّیق ای غَبی / گوهری دادی به جَوزی چون صَبی,پس صدّیق (ابوبکر) در جواب آن کافر گفت : ای سبک مغز ، تو مانند کودکان ، جواهری را با دانه گردویی مبادله کردی .
1040) کو به نزدِ من همی ارزد دو کون / من به جانش ناظرستم ، تو به لَون,زیرا که بلال در نظر من به دو جهان می ارزد . امّا من به روح و باطنش نگاه می کنم و تو به قیافه و رنگ رویش . یعنی من باطن بینم و تو ظاهر بین
1041) زرِّ سرخ است او ، سیه تاب آمده / از برایِ رَشکِ این احمق کده,بلال به منزلۀ طلای نابی است که برای محفوظ ماندن از حسادت حاسدانی که در حماقت خانۀ دنیا می زیند ظاهرش سیاه شده است .
1042) دیدۀ این هفت رنگِ جسم ها / درنیاید زین نقاب آن روح را,چشم ظاهر که قادر به دیدن هفت رنگ است . از پشت این حجاب نمی تواند آن روح را ببیند. منظور بیت : چشم ظاهری و محسوس بین چون در حجاب جسم و مقتضیات عالَم محسوسات محصور شده نمی تواند حقیقت روح قدسی را بشناسد . چنانکه آن کافر ، مفتون ظاهر شده بود و لذا نتوانست ضمیر تابناک بلال را بشناسد.
1043) در مِکیسی کردیی در بَیع ، بیش / دادمی من جمله ملک و مالِ خویش,اگر در فروش بلال بیشتر چانه می زدی . همۀ ثروت و مال خود را به تو می دادم .
1044) ور مِکاس افزودیی ، من زاهتمام / دامنی زر کردمی از غیر وام,اگر باز بیشتر چانه می زدی . با سعی و تلاش ، یک دامن طلا از دیگران قرض می گرفتم و به تو می دادم .
1045) سهل دادی چون تو ارزان یافتی / دُر ندیدی ، حُقّه را نشکافتی,امّا چون تو بلال را ارزان به دست آورده ای . آسان هم از دستش دادی . و چون حُفّه را نگشودی مروارید را نیز در آن ندیدی . 
1046) حُقّۀ سَربسته جهلِ تو بداد / زود بینی که چه غَبنَت اوفتاد,حُقّۀ در بسته را از روی نادانی به من دادی . بزودی خواهی دانست که چه ضرری کردی .
1047) حُقّۀ پُر لعل را دادی به باد / همچو زنگی در سیه رویی تو شاد,حُقّۀ پُر از لعل را به باد دادی و مانند زنگیان به سیاهی چهرۀ خود می بالی و شادی سر می دهی .
1048) عاقبت واحَسرَتا گویی بسی / بخت و دولت را فروشَد خود کسی,بدان که سرانجام فریادِ دریغ و حسرت تو برخیزد . آیا ممکن است کسی بخت و اقبال حقیقی خود را بفروشد .
1049) بخت با جامۀ غلامانه رسید / چشمِ بدبختت بجز ظاهر ندید,بخت و اقبال حقیقی در لباس غلامان پیش تو آمد . ولی چشم ظاهربینِ تو بجز ظاهر چیز دیگری ندید .
1050) او نمودت بندگیِّ خویشتن / خویِ زشتت کرد با او مکر و فن,بلال ، صفت بندگی خود را به تو نشان داد . یعنی تو فقط بندگی او را دیدی نه آقایی او را . به همین جهت صفت ناپسند تو با او به مکر و حیله پرداخت
1051) این سیه اَسرارِ تن اسپید را / بُت پرستانه بگیر ای ژاژخا,ای یاوه گو اینک مانند بُت پرستان این غلام سپید تن و سیاه دل را بگیر . یعنی حالا که ظاهر غلام مرا که صورتی بس زیبا و رویی بغایت سفید دارد ولی دلش از کفر سیاه شده است دیدی . بگیر مالِ تو باشد .
1052) این تو را و آن مرا ، بُردیم سود / هین لَکُم دینُ وَلی دین ای جهود,این غلام را بگیر و در عوض بلال را به من بده . ما هر دو سود برده ایم . ای کافر بهوش باش که دین شما برای شما و دین من برای من است .
1053) خود سزایِ بت پرستان این بُوَد / جُلَّش اطلس ، اسبِ او چوبین بُوَد,سزای بُت پرستان یعنی ظاهر پرستان اینست که اسبی چوبین با زینی حریرین داشته باشند .
1054) همچو گورِ کافران پُر دود و نار / وز برون بَربَسته صد نقش و نگار,صورت بدون محتوا مانند قبر کافران است که اندرونش آکنده از دود و آتش است . ولی نمای بیرونی اش از نقش و نگارهای بسیار آراسته شده است .
1055) همچو مالِ ظالمان ، بیرون جمال / وز درونش خونِ مظلوم و وبال,نیز صورت ظاهر مانند اموال و دارایی های ستمگران است که ظاهری جذّاب و دلنشین دارد . امّا در باطن تشکیل شده است از خون مظلومان و عذاب اُخروی .
1056) چون منافق از برون صَوم و صَلات / وز درون خاکِ سیاهِ بی نبات,همچنین صورت ظاهر مانند اهل نفاق است که ظاهراََ روزه می گیرند و نماز می خوانند . امّا چون طاعت و عبادت آنان ریاکارانه است دلشان همچون خاک سیاهِ نامطلوبی است که هیچ گیاهی در آن نمی روید .
1057) همچو ابری ، خالیی پُر قَرّ و قُر / نه در او نفعِ زمین ، نه قوتِ بُر,نیز صورت ظاهر مانند ابر خالی از بارانی است که تُندَر و سَر و صدا دارد ولی نه برای زمین سود دارد و گندم و سایر محصولات پدید می آورد . 
1058) همچو وعدۀ مکر و گفتارِ دروغ / آخِرش رسوا و اوّل با فروغ,همچنین صورت ظاهر مانند وعده های مکرآمیز و سخنان دروغین است . هر چند در ابتدا جلوه و زرق و برقی دارند . ولی سرانجام موجبِ رسوایی و بَدنامی می شوند
1059) بعد از آن بگرفت او دستِ بِلال / آن ز زخمِ ضِرسِ محنت چون خِلال,سپس ابوبکر دست بلال را گرفت . همان بلالی که از گزیدن دندانِ محنت و بلا مانندِ چوبِ خلال دندان باریک شده بود . 
1060) شد خِلالی ، در دهانی راه یافت / جانبِ شیرین زبانی می شتافت,بلال که همچون چوبِ خلال ، باریک شده بود به دهانی راه پیدا کرد . اینک به سوی شخصی شیرین کلام یعنی پیامبر (ص) راه می یافت .
1061) چون بدید آن خسته ، رویِ مصطفی / خَرَّ مَغشِیّاََ فتاد او بر قَفا,همینکه بلال مجروح ، رُخسار محمّد مصطفی (ص) را دید بیهوش شد و طاقباز روی زمین افتاد . 
1062) تا به دیری بی خود و بی خویش ماند / چون به خویش آمد ، ز شادی اشک راند,بلال تا دیر زمانی در حالت محو و استغراق روی زمین افتاد و همینکه به خود آمد از شدّت شادی به گریه درآمد 
1063) مصطفی اش در کنارِ خود کشید / کس چه داند بخششی کو را رسید ؟,مصطفی (ص) او را در آغوش خود کشید . کسی چه می داند که با این دیدار چه موهبتی به بلال رسید ؟
1064) چون بُوَد مَسّی که بر اِکسیر زد ؟ / مُفلسی بر گنجِ پُر توفیر زد ؟,مِسی که با کیمیا برخورد کند چه حالی می یابد ؟ مسلماََ به طلا تبدیل می شود و ارتقای ماهُوی پیدا می کند . یا مثلاََ فقیری که به گنجینه ای سرشار دست یازد چه حالی پیدا می کند ؟ 
1065) ماهی پژمرده در بحر اوفتاد / کاروانِ گم شده زد بر رَشاد,گویی که مثلاََ ماهی نیمه جانی به دریا راه یافته است . و یا کاروانِ گمگشته راهی ، راه را پیدا کرده است .
1066) آن خِطاباتی که گفت آن دَم نَبی / گر زند بر شب ، برآید از شبی,آن گفتارهایی که پیامبر (ص) در آن لحظه به بلال فرمود . اگر به شب بگوید . شب از شب بودن بیرون می آید .
1067) روزِ روشن گردد آن شب چون صَباح / من نتانم باز گفت آن اصطلاح,آن شب ، همچون بامداد ، روشن می گردد . من قادر نیستم آن عبارات را بازگو کنم .
1068) خود تو دانی ، کآفتابی در حَمَل / تا چه گوید با نبات و با دَقَل,تو خود نیک می دانی که آفتاب در موسم بهار به سبزه ها و میوه های کال چه می گوید .
1069) خود تو دانی هم که آن آبِ زُلال / می چه گوید با رَیاحین و نهال,تو خود نیک می دانی که آبِ زُلال به گلها و درختانِ نُو رُسته چه می گوید .
1070) صنعِ حق با جمله اجزایِ جهان / چون دَم و حرف است از افسونگران,فعلِ خلّاقِ الهی بر همه ذرّات و کائنات جهان مانندِ افسون و اورادِ افسونگران اثر می گذارد . یعنی بطور شگفت انگیزی به ذرّات و موجودات جهان ، حیات و نشاط می بخشد .
1071) جذبِ یزدان با اثرها و سبب / صد سخن گوید نهان بی حرف و لب,جاذبۀ خداوند بدون حرف و سخنی از طریق آثار و اسباب ، سخنان بسیار گوید .
1072) نه که تأثیر از قَدَر معمول نیست / لیک تأثیرش از او معقول نیست,اینطور نیست که تأثیرات و تحولاتی که در عرصۀ هستی پیدا می شود ناشی از تقدیر الهی نباشد . ولی چگونگی این تأثیرات و تحولات از حیطۀ ادراک بشری فراتر است .
1073) چون مُقلِّد بود عقل اندر اُصول / دان مُقلِّد در فُروعش ، ای فَضول,از آنرو که عقل جزئی و سطحی اندیش در اصول ، مقلّد است . ای یاوه گو بدان که در فروع نیز مقلّد است .
1074) گر بپرسد عقل چون باشد مرام ؟ /  گو چنانکه تو ندانی ,هرگاه عقلِ جزئی از حقایقِ مافوقِ ادراکش سؤال کرد و گفت آن حقایق چیست ؟ در جوابش بگو : تو را نرسد که آن را درک کنی .
989) مصطفی گفتش که ای اقبال جُو / اندرین من می شوم انبازِ تو,مصطفی (ص) به ابوبکر فرمود : ای جویندۀ دولت و اقبال معنوی ، در این داد و ستد من نیز شریک تو می شوم .
990) تو وکیلم باش ، نیمی بهرِ من / مشتری شو ، قبض کن از من ثَمَن,تو وکیل من باش و نصف بهای او را از جانب من بپرداز و سپس بهای آن  را از من بگیر .
991) گفت : صد خدمت کنم ، رفت آن زمان / سویِ خانۀ آن جهودِ بی امان,ابوبکر گفت : صد بار خدمت می کنم به رویِ چشم . و در همان لحظه  بدون هیچ معطلی به طرف خانۀ آن کافر یعنی صاحب بلال رفت .
992) گفت با خود کز کفِ طفلان گُهر / بس توان آسان خریدن ای پدر,ابوبکر در اثنای راه پیشِ خود گفت : پدر جان ، گوهر را از دست کودکان براحتی می توان خرید 
993) عقل و ایمان را از این طفلانِ گول / می خرد با مُلکِ دنیا دیوِ غول,شیطان فریفتار به وسیلۀ متاع دنیا ، عقل و ایمان را از این کودکانِ ابله می خرد .
994) آنچنان زینت دهد مُردار را / که خَرَد ز ایشان دو صد گُلزار را,مُردار را چنان می آراید . یعنی شیطان دنیا را که به منزلۀ مُردار است چنان زینت می بخشد که به ازای آن گلستان های فراوانی را ار آنان می خَرد .
995) آنچنان مهتاب بنماید به سِحر / کز خَسان صد کیسه بِرباید به سِحر,مهتاب را با جادو چنان نشان می دهد که از دست مردمان فرومایه صد کیسه می رباید . 
996) انبیاشان تاجری آموختند / پیشِ ایشان شمعِ دین افروختند,پیامبران راه تجارت را به اطفال دنیا تعلیم داده اند و در برابر آنان شمع دین و ایمان روشن کرده اند 
997) دیو و غولِ ساحر از سِحر و نبرد / انبیا را در نظرشان زشت کرد,امّا شیطان و غولِ جادوگر بوسیلۀ جادو و عناد پیامبران را نظرشان زشت جلوه داده اند .
998) زشت گرداند به جادویی عدو / تا طلاق افتد میانِ جُفت و شُو,دشمن بوسیلۀ جادو ، زن و شوهر را در نظر یکدیگر بد جلوه می دهد تا میان زن و شوهر طلاق رُخ دهد .
999) دیده هاشان را به سِحری دوختند / تا چنین جوهر به خَس بفروختند,شیاطین بوسیلۀ سِحر و جادو چشم دلِ اهل دنیا را بستند تا آنکه سرانجام چنین گوهر گرانقدری را  به چیزی حقیر و بی ارزش فروختند . 
1000) این گهر از هر دو عالم برتر است / هین بخر زین طفلِ جاهل ، کو خر است, ابوبکر ضمن رفتن به سوی خانۀ صاحب بلال با خود گفت : این گوهر یعنی وجود شریف بلال از هر دو جهان ارزشمندتر است
1001) پیشِ خر ، خرمُهره و گوهر یکی ست / آن اِشَک را در دُر و دریا شکی ست,در نظر خر ، خرمُهره و گوهر یکسان است . اصولاََ آن خر در وجود مروارید و دریا شک دارد . یعنی نه دریا را می شناسد و نه مروارید .
1002) مُنکرِ بحر است و گوهرهایِ او / کی بُوَد حیوان دُر و پیرایه جُو, او دریا و گوهرهای آن را انکار می کند . یعنی آدم خر صفت گوهرهای عرفان و ایقان دریای حقیقت را انکار می کند . حیوان چگونه ممکن است خواهان مروارید و زیور باشد ؟
1003) در سرِ حیوان خدا ننهاده است / کو بُوَد در بندِ لعل و دُرپَرست,خداوند در مغز حیوان چنین گرایشی را قرار نداده که در بندِ لعل باشد و خواهان مروارید گردد 
1004) مر خران را هیچ دیدی گوشوار ؟ / گوش و هوشِ خر بُوَد در سبزه زار,آیا تا به حال دیده ای که خران گوشواره به گوش خود آویران کنند ؟ زیرا همۀ هوش و حواسِ خران متوجّه علفزار است . 
1005) اَحسَن التَّقویم در والتّین بخوان / که گرامی گوهر است ای دوست ، جان, آیه لَقَد خَلَقنَاالاِنسانَ فی اَحسَن التَّقویم را در سورۀ تین تلاوت کن . زیرا که ای رفیق ، جان ، گوهری است گرانبها .
1006) اَحسَن التَّقویم ، از عرش او فزون / اَحسَن التَّقویم ، از فکرت برون,جان انسانی که در نکوترین هنجار آفریده شده از نظر والایی حتّی از عرش هم بالاتر است و عظمت و رفعت او در اندیشه نمی گنجد .
1007) گر بگویم قیمتِ این مُمتَنِع / من بسوزم ، هم بسوزد مُستَمِع, اگر من بخواهم قیمت این جان را که بس عالی و رفیع القدر است شرح دهم . هم من می سوزم و هم شنونده
1008) لب ببند اینجا و ، خر این سو مَران / رفت این صدّیق سویِ آن خَران,پس حالا که به اینجا رسیدی خاموش شو و بدین مطلب مپرداز . خلاصه این صدّیق نزدِ آن خرصفتان رفت 
1009) حلقۀ در زد ، چو در را بر گشود / رفت بی خود در سرایِ آن جهود,ابوبکر حلقۀ در را به صدا درآورد . چون افر در را باز کرد . ابوبکر بی خویش و بی اختیار به خانۀ او درآمد .
1010) بی خود و سرمست و پُر آتش نشست / از دهانش بس کلامِ تلخ جَست, اابوبکر بی خویش و بی اختیار و آتشین نشست و سخنان تلخ و گزندۀ بسیار گفت .
1011) کین وَلیُّ الله را جون می زنی ؟ / این چه حِقد است ؟ ای عَدُوِّ روشنی,گفت : آخر ای نورستیز ، یعنی ای کسی که با نور ایمان و معرفت عناد می ورزی . این دیگر چه کینه ای است که تو داری ؟ چرا این ولیِّ خدا را کتک می زنی .
1012) گر تو را صِدقی است اندر دینِ خَود / ظلم بر صادق ، دلت چون می دهد ؟,اگر تو در دین و آیینِ خود که شِرک و بت پرستی است . صِدق و صفایی داری . چگونه دلت می آید که نسبت به این انسان راستین و صادق ستم روا داری ؟
1013) ای تو در دینِ جهودی ماده ای / کین گمان داری تو بر شهزاده ای ؟,ای کسی که در آیین کافری ناصادقی . چرا در بارۀ شاهزاده ای چون بلال چنین گمانی می بری ؟ 
1014) در همه ز آیینۀ کژسازِ خَود / منگر ای مردودِ نفرینِ ابد,ابوبکر افزود : ای ملعونِ ابدی خدا و خلق ، همه را در آینه وارونه نمای قلبِ خود مبین .
1015) آنچه آن دَم از لبِ صدّیق جَست / گر بگویم ، گُم کنی تو پای و دست, اگر سخنانی را که آن لحظه از دهان صدّیق (ابوبکر) بیرون آمد به تو بگویم . دست و پایت را گم می کنی .
1016) آن یَنابیعُ الحِکم همچون فُرات / از دهانِ او دوان ، از بی جِهات,چشمه ساران حکمت و فرزانگی مانند رود فُرات از عالَمِ لامکان سرازیر می شد و بر زبان او جاری می گشت .
1017) همچو از سنگی که آبی شد روان / نه ز پهلو مایه دارد ، نه از میان,مانند آبی که از دل سنگی می تراود . آن آب از پهلو و میانۀ سنگ نشأت نمی گیرد . یعنی درست است که ظاهراََ چشمۀ آب از دلِ سنگی بیرون می آید .
1018) اِسپرِ خود کرده حقّ آن سنگ را / برگشاده آبِ مینا رنگ را,حق تعالی آن سنگ را سپرِ خود کرده است و آبِ آبی رنگ را از آن روان ساخته است .
1019) همچنان کز چشمۀ چشمِ تو نور / او روان کرده ست بی بُخل و فُتور,همانطور که حضرت حق ، بی دریغ و بی هیچ سُستی ، نور بینایی را از چشمۀ چشمِ تو جاری ساخته است .
1020) نه ز پیه آن مایه دارد ، نه ز پوست / روی پوشی کرد در ایجاد ، دوست,نور دیده نه از چربی چشم مایه می گیرد و نه از پوستِ آن .در پدید آوردن نور بینایی دستگاهِ ظاهری چشم را پردۀ آن کرده است .
1021) در خَلایِ گوش ، بادِ جاذبش / مُدرِکِ صِدقِ کلام و کاذبش,در فضای خالی گوش ، بادی جذب کننده قرار دارد که سخنان راست و دروغ را می شنود .
1022) آن چه باد است اندر آن خُرد استخوان ؟ / کو پذیرد حرف و صوتِ قصّه خوان,در آن استخوان کوچک ، چه بادی وجود دارد که حرف و صدای گوینده را می شنود ؟
1023) استخوان و باد ، روپوش است و بس / در دو عالَم غیرِ یزدان نیست کس,استخوان و باد ، حجابی بیش نیست . اگر نیک بنگری خواهی دید که در دو جهان جز خدا کسی وجود ندارد .
1024) مستمع او ، قایل او ، بی احتجاب / زآنکه اَلاُذنان مِنَ الرَّأس ای مُثاب,آنکه بی حجاب و واسطه می شنود و می گوید حضرت حق است . زیرا ای به پاداش رسیده ، دو گوش هم جزو سَر است . 
1025) گفت : رحمت گر همی آید بَر او / زر بده ، بِستانش ، ای اِکرام جُو,گفت : اگر دلت به حال بلال می سوزد . ای سخاوت منش ، همیان طلا بده و او را از من بخر 
1026) از مَنَش واخَر چو می سوزد دلت / بی مَوُونت حل نگردد مشکلت,حال که دلت به حال او می سوزد . او را از من بخر . بدان که بدون هزینه و پرداخت زر و سیم مشکلِ تو حل نخواهد شد .
1027) گفت : صد خدمت کنم ، پانصر سُجود / بنده یی دارم نکو ، لکن جهود,گفت : صد نوع خدمت می کنم و به شکرانۀ این داد و ستد پانصد مرتبه در برابر حضرت حق سجده می کنم . من غلامی دارم بسیار زیبا ولی او مانند تو کافر است .
1028) تن سپید و دل سیاه اَستَش ، بگیر / در عوض دِه تن سیاه و دل مُنیر,گر چه پوست تن او سفید است ولی دلش از انکدار کفر سیاه شده است . آن غلام را به تو می دهم و در عوض این غلام سیاه و روشن ضمیر (بلال) را به من بده .
1029) پس فرستاد و بیآورد آن هُمام / بود اَلحَق سخت زیبا آن غلام,سپس ابوبکر کسی را فرستاد به منزل خویش ، و آن فرستاده رفت و غلام را آورد . آن غلام حقیقتاََ بسیار زیبا بود .
1030) آنچنان که ماند حیران آن جهود / آن دلِ چون سنگش از جا رفت زود,غلام چنان زیبا و جذّاب بود که آن کافر (صاحب بلال) سخت دچار حیرت شد و دلِ سنگِ او فوراََ تکان خورد .
1031) حالتِ صورت پرستان این بُوَد / سنگشان از صورتی مُومین بُوَد,ظاهرپرستان چنین حالی دارند و دلِ سنگ و سختشان از مشاهدۀ صورت و قالبی زیبا مانند موم نرم می شود .
1032) باز کرد استیزه و راضی نشد / که برین افزون بده بی هیچ بُد,امّا آن کافر ناسازگاری و ناخرسندی اظهار کرد و گفت : باید علاوه بر دادن این غلام زیبا رُخسار مقداری پول نقد هم بدهی و اِلّا معامله فسخ می شود .
1033) یک نصاب نقره هم بر وی فزود /  تا که راضی گشت حرصِ آن جهود,ابوبکر دویست دِرهم نیز اضافه پرداخت کرد تا آنکه حرص و طمع آن کافر ارضا شد .
953) بعد از آن صدّیق پیشِ مصطفی / گفت حالِ آن بِلالِ با وفا,بعد از آن صدّیق (ابوبکر) در محضر محمّد (ص) حالِ بِلالِ وفادار را بیان کرد .
954) کآن فلک پیمایِ مَیمون بالِ چُست / این زمان در عشق و اندر دامِ توست,ابوبکر گفت آن بلال که در مراتب عالیه جهان برین سیر می کند و خجسته بال و چالاک است . اینک گرفتار عشق تو شده است و به دامِ حُبِّ تو اسیر گشته است .
955) بازِ سلطان است زآن جغدان به رنج / در حَدَث مدفون شده است آن زَفت گنج, همچون بازِ بلند پرواز شاه است که از آن جغدان در رنج و عذاب می باشد . بلال همچون گنجی عظیم است که در سِرگین مدفون شده است . 
956) جُغدها بر باز اِستم می کنند / پَرّ و بالش بی گناهی می کنند,جغدها نسبت به باز ستم می کنند و بی هیچ گناهی بال و پَر او را می کنند .
957) جُرمِ او اینست کو باز است و بس / غیر خوبی جُرمِ یوسف چیست پس ؟,تنها جُرمِ او اینست که بازِ شکاری است . مثلاََ حضرت یوسف (ع) بجز زیبایی چه گناهی دارد ؟
958) جغد را ویرانه باشد زاد و بود / هستشان بر باز ، زآن خشمِ جهود,زادگاه و زیستگاه جغد ، خرابه است . به همین سبب نسبت به بازِ شکاری سخت کینه و دشمنی می ورزند .
959) که چرا می یاد آری زآن دیار ؟ / یا ز قصر و ساعد آن شهریار ؟,چرا وطن و سرزمین خود را یاد می کنی ؟ و یا چرا کاخ و ساعد شاه را یاد می کنی ؟
960) در دِهِ جغدان فضولی می کنی ؟ / فتنه و تشویش در می افگنی ؟,ای بازِ گستاخ آیا در محلّۀ جغدان یاوه می گویی و فتنه و آشوب برمی انگیزی ؟
961) مَسکنِ ما را که شد رَشکِ اَثیر / تو خرابه خوانی و نامِ حقیر ؟,جایگاه و موطن ما را که باعث غبطه و حسادت فلک است چرا خرابه می خوانی و با حقارت از آن نام می بری ؟
962) شَید آوردی که تا جغدانِ ما / مر تو را سازند شاه و پیشوا,تو مکر و حیله می ورزی تا جغدان همنوع ما ، تو را امیر و سالار خود سازند .
963) وهم و سودایی در ایشان می تنی / نامِ این فردوس ، ویران می کنی ؟,در آنان توهّمات و خیالات بی اساس می انگیزی و نام این بهشت را خرابه می گذاری .
964) بر سَرَت چندان زَنیم ای بَد صفات / که بگویی ترکِ شَید و تُرَّهات,ای زشت خُو آنقدر بر سر و کلّه ات می کوبیم تا مکر و حیله و سخنان یاوه را ترک گویی . ( تُرَّهات = سخنان یاوه )
965) پیشِ مشرق چارمیخش می کنند / تن برهنه شاخِ خارش می زنند, در زیر تابش آفتاب به چهارمیخ می کشند و بر بدن لخت او تازیانۀ خارناک می زنند .
966) از تنش صد جای ، خون برمی جَهد / او اَحَد می گوید و سر می نهد,از صد جای بدنش خون فوّاره می زند . امّا او همچنان اَحَد اَحَد می گوید و به حکم حق گردن می نهد .
967) پندها دادم که پنهان دار دین / سِر بپوشان از جهودانِ لعین,من به او بسیار اندرز دادم که دین خود را پنهان کن و رازِ دل خود را از کافران ملعون پوشیده دار .
968) عاشق است ، او را قیامت آمده ست / تا درِ توبه بَرو بسته شده ست,ولی او (بلال) ، عاشق است . درِ توبه به روی او بسته شده است . دیگر قادر نیست از کشف اسرار ربوبی توبه کند .
969) عاشقیّ و توبه ، یا امکانِ صبر ؟ / این مُحالی باشد ای جان بس سطبر,آیا عشق و توبه ، یا عشق و صبر جور درمی آید ؟ مسلماََ جور درنمی آید . زیرا عزیز من ، این امری بسیار محال است .
970) توبه کِرم و ، عشق همچون اژدها / توبه وصفِ خلق و آن وصفِ خدا,توبه در مثل همچون کِرم است و عشق مانند اژدها . «توبه» صفتِ مخلوق است و «عشق» صفتِ خالق .
971) عشق ز اوصافِ خدایِ بی نیاز / عاشقی بر غیرِ او باشد مجاز,عشق از صفات خداوند بی نیاز است . عشق ورزیدن به جز خدا از نوع عشق مجازی است .
972) زآنکه آن ، حُسنِ زَراندود آمده ست / ظاهرش نور ، اندرون دود آمده ست,زیرا غیر حق ، همۀ حُسن و جمالش مانند فلزی است که روکش طلا داشته باشد عاریتی است . از اینرو ظاهر آن ، روشن و پر رونق است ولی درونش تیره و سیاه . 
973) چون رود نور و شود پیدا دُخان / بِفسُرَد عشقِ مجازی آن زمان,هر گاه نور جمال الهی از مخلوق گرفته شود تیرگی و زشتی آن نمایان می گردد . و آن وقت است که عشق مجازی فروکش می کند . 
974) وا رَوَد آن حُسن سویِ اصلِ خَود / جسم مانَد گَنده و رسوا و بَد,آن زیبایی به سوی اصل خود بازمی گردد و جسم ، متعفّن و رسوا و زشت باقی می ماند .
975) نورِ مَه راجع شود هم سویِ ماه / وا رَوَد عکسش ز دیوارِ سیاه,نورِ ماه نیز به سوی ماه بازمی گردد و پرتو آن از دیوار تاریک به اصل خود رجوع می کند .
976) پس بماند آب و گِل بی آن نگار / گردد آن دیوارِ بی مَه ، دیووار,پس آب و گِل یعنی جسم ، بدون محبوب می ماند . و آن دیوار بدون پرتوِ ماه ، همچون دیو ، زشت و خوفناک می گردد .
977) قلب را که زر ز رویِ او بِجَست / بازگشت آن زر ، به کانِ خود نشست,وقتی روکشِ طلا از روی طلای تقلّبی برداشته شود . این زرِ ناب به معدن خود بازمی گردد . یعنی در شمار طلاهای ناب و خالص قرار می گیرد و دیگر کسی نمی تواند بگوید که این طلا تقلّبی است .
978) پس مِسِ رسوا بمانَد دودوَش / زو سیه تر ، بمانَد عاشقش,مس نیز تیره و رسوا می شود و دوستدار آن از خودِ آن مس رسواتر می گردد .
979) عشقِ بینایان بُوَد بر کانِ زَر / لاجَرَم هر روز باشد بیشتر,امّا بینایان حقیقی بر معدن طلا عشق می ورزند . از اینرو ناگزیر عشق آنان روز به روز افزایش می یابد .
980) زآنکه کان را در زَری نَبوَد شریک / مَرحَبا ای کانِ زَر لاشکَّ فیک,زیرا معدن طلا در طلا بودن شریکی ندارد . یعنی از نظر قیمت و اعتبار بی مانند است . ای معدنِ طلا آفرین بر تو که شکّی در وجودت نیست .
981) هر که قلبی را کند انبازِ کان / وا رود زر تا به کانِ لامکان,هر کس طلای  تقلّبی را شریک معدن ، یعنی مانند طلای ناب بپندارد . دچار پشیمانی و تأسف شود زیرا طلایی که روی مس کشیده اند به معدن خود که در لامکان است بازمی گردد .
982) عاشق و معشوق مُرده ز اضطراب / مانده ماهی ، رفته زآن گِرداب آب,عاشق و معشوق بر اثر پریشانی خواهند مُرد . درست مانند ماهی که اگر گودال از آب خالی شود با رنج و پریشانی خواهد مُرد .
983) عشقِ رَبّانیست خورشیدِ کمال / امر ، نورِ اوست ، خلقان چون ظِلال,عشق الهی به منزلۀ خورشید کمال است . عالم امر ، نور خداست و مخلوقات همچون سایه ها هستند .
984) مصطفی زین قصّه چون خوش برشگُفت / رغبت افزون گشت او را هم به گفت,مصطفی از استماع ماجرای بلال بسیار شادمان شد و علاقه اش به نقل این ماجرا افزایش یافت و همۀ ماجرا را بازگو کرد .
985) مستمع چون یافت همچون مصطفی / هر سرِ مویش زبانی شد جدا,وقتی ابوبکر شنونده ای مانند مصطفی (ص) پیدا کرد هر تارِ موی او زبانی مستقل شد یعنی در بیان این ماجرا همۀ اجزای آن را تفصیلاََ بازگفت .
986) مصطفی گفتش که اکنون چاره چیست ؟ / گفت : این بنده مر او را مَشتری ست, به ابوبکر فرمود : اکنون چاره چیست ؟ ابوبکر گفت : این بنده قصد دارد که او را از صاحبش خریداری کند .
987) هر بها که گوید ، او را می خرم / در زیان و حَیفِ ظاهر ننگرم,هر قیمتی که صاحبِ بلال بگوید قبول می کنم و او را از صاحبش می خرم و به ضرر و زیان ظاهری این داد و ستد نگاه نمی کنم .
888) تن فِدایِ خار می کرد آن بِلال / خواجه اش می زد برایِ گوشمال,بِلالِ حبشی بدنِ خود را فدای تازیانۀ خاردار می کرد . و صاحبش برای گوشمالی و تنبیه ، او را می زد . 
889) که چرا تو یادِ احمد می کنی ؟ / بندۀ بَد مُنکرِ دینِ منی,و به بلال می گفت : چرا دائماََ از حضرت احمد (ص) یاد می کنی ؟ هم غلام ناسازگاری هستی و هم آیین مرا انکار می کنی .
890) می زد اندر آفتابش او به خار / او اَحَد می گفت بهرِ افتخار,صاحبش در حرارت آفتاب او را با تازیانه خاردار می زد و او پیوسته اَحَد اَحَد می گفت و بدان افتخار می کرد .
891) تا که صدّیق آن طرف برمی گذشت / آن اَحَد گفتن به گوشِ او برفت,تا اینکه روزی که ابوبکر صدّیق از آن طرف می گذشت صدای احد احد گفتن بلال را شنید .
892) چشمِ او پُر آب شد ، دل پُر عَنا / زآن اَحَد می یافت بویِ آشنا,چشمِ ابوبکر از اشک پُر شد و دلش یکپارچه درد گشت . زیرا از آن احد احد بوی آشنایی استشمام می کرد .
893) بعد از آن خلوت بدیدش ، پند داد / کز جهودان خُفیه می دار اعتقاد,ابوبکر بعد از آن واقعه بلال را تنها دید و بدو نصیحت کرد که ایمانت را از منکران پوشیده دار .
894) عالِمُ السّرّ است ، پنهان دار کام / گفت : گفت : کردم توبه پیشت ای هُمام,زیرا خداوند به اسرار درون آگاه است . پس مرام و مقصود خود را از اغیار پنهان کن . یعنی تقیّه کن . بلال گفت : ای بزرگمرد اینک نزد تو توبه کردم .
895) روزِ دیگر از پگَه صدّیق تفت / آن طرف از بهرِ کاری می برفت,بامدادِ روز دیگر صدّیق (ابوبکر) برای انجام کاری از آن طرف شتابان می گذشت . یعنی از نزدیکی مقرِّ بلال می گذشت .
896) باز اَحَد بشنید و ضربِ زخمِ خار / بر فروزید از دلش سوز و شَرار,باز صدای احد احد و صفیرِ تازیانه را شنید . آتش و شراره ای از کانون قلبش زبانه کشید .
897) باز پندش داد ، باز او توبه کرد / عشق آمد ، توبۀ او را بخَورد,دوباره ابوبکر به بلال نصیحت کرد که ایمانت به محمّد (ص) را مخفی بدار و بلال مجدّداََ توبه کرد . یعنی قول داد که در نزدِ کافران اظهار ایمان نکند . امّا موج عشق دوباره بر قلبِ او تاختن آورد و توبه اش را به کام خود درکشید .
898) توبه کردن زین نَمَط بسیار شد / عاقبت از توبه او بیزار شد,بدینسان بلال توبه های فراوان می کرد ولی کمی بعد همۀ آنها را می شکست تا جایی که از توبه متنفّر شد .
899) فاش کرد ، اسپُرد تن را در بلا / کِای محمّد ، ای عدوِّ توبه ها,بالاخره بلال در کمال صراحت گفت : من بر آیین اسلام هستم و جسم و جان خود را تسلیم بلا و انتقام حق ستیزان کرد و گفت : ای محمّد ، ای کسی که دشمن توبه ها هستی .
900) ای تنِ من و ای رگِ من پُر ز تو / توبه را گُنجا کجا باشد در او ؟,ای محمّد ، ای کسی که تمام اجزای وجود من از عشق تو آکنده است . تو بگو آخر چگونه ممکن است توبه در جسم و جانم بگنجد ؟
901) توبه را زین پس ز دل بیرون کنم / از حیاتِ خُلد توبه چون کنم ؟,بعد از این توبه را از دلم بیرون می کنم . آخر چطور ممکن است که از زندگی جاودان توبه کنم ؟
902) عشق ، قهّارست و من مقهورِ عشق / چون شِکر شیرین شدم از شورِ عشق,عشق ، قهّار است و من مغلوب عشقم . از شور و شوق عشق مانند شِکر شیرین شده ام .
903) برگِ کاهم پیشِ تو ای تندباد / من چه دانم که کجا خواهم فتاد ؟,ای طوفان ، در برابرِ تو همچون پَرِ کاهی ناچیز هستم . من چه می دانم که سرانجام کجا خواهم افتاد ؟
904) گر هِلالم ، گر بِلالم ، می دوم / مُقتَدیِّ آفتابت می شوم,چه مانند هِلالِ ماه ، لاغر و نزار باشم و چه بِلال باشم در هر دو صورت تاج خورشید وجود تو هستم . 
905) ماه را با زَفتی و زاری چه کار / در پی خورشید پوید سایه وار,ماه با ستیری و لاغری کاری ندارد . بلکه کارِ ماه اینست که سایه وار به دنبال خورشید حرکت کند . 
906) با قضا هر کو قراری می دهد / ریشخندِ سَبلَتِ خود می کنَد,هر کس با وجود قضای الهی روی اراده و اختیار خود تکیه کند . مسلماََ خود را مسخره کرده است .
907) کاه برگی پیشِ باد ، آنگه قرار ؟ / رستخیزی ، و آنگهانی عزمِ کار ؟,برگِ کاهی چگونه ممکن است که در برابر باد قرار گیرد و ثابت و بی حرکت بماند ؟ و چگونه ممکن است قیامت بر پا شود و آنگاه کسی قصد انجام عمل کند ؟
908) گُربه در انبانم اندر دستِ عشق / یک دمی بالا و یک دم پستِ عشق,من در دستِ تصرّفاتِ عشق محمّد (ص) مانند گربه ای هستم که درون کیسه ای انداخته اند . گاهی به سرِ کیسه می افتم و گاه به تهِ کیسه .
909) او همی گرداندم در گِردِ سَر / نه به زیر آرام دارم ، نه زَبَر, مرا دُورِ سرش می چرخاند یعنی همانطور که شخصی گربه ای را در کیسه می اندازد و آن کیسه را با تمام قدرت دور سرش می چرخاند آرام نمی گیرد .
910) عاشقان در سیلِ تند افتاده اند / بر قضایِ عشق ، دل بنهاده اند,عشّاق در سیلابِ خروشان عشق افتاده اند و دل به حکم و مقتضای عشق سپرده اند . یعنی عشّاق از خود بُریده اند و تسلیم عشق شده اند .
911) همچو سنگِ آسیا اندر مَدار / روز و شب گردان و  نالان بی قرار,عشُاق مانند سنگ آسیا روز و شب در گردش و ناله و بی قراری اند .
912) گردِشَش بر جُوی جُویان شاهد است / تا نگوید کس که آن جُو راکد است,گردش سنگِ آسیا بر جویندگانِ جُوی گواه است . تا کسی نگوید که آن جُوی ، ساکن و بی حرکت است .
913) گر نمی بینی تو جُو را در کمین / گردشِ دولابِ گردونی ببین, اگر تو جویِ سیّال و مخفیِ عشق را نمی بینی . لااقل به گردشِ سنگ چرخانِ آسیا نگاه کن .
914) چون قراری نیست گَردون را از او / ای دل ، اختروار ، آرامی مجو,چون فلک بواسطۀ عشق ، صبر و قراری ندارد . دلا تو نیز مانند ستارگان افلاک باش و خواهان سکون و آرامش مباش 
915) گر زنی در شاخ دستی ، کی هِلَد ؟ / هر کجا پیوند سازی ، بِسکُلَد,اگر برای ثبات و سکون خود شاخه ای را بگیری تقدیر عشق الهی تو را چگونه رها می کند ؟
916) گر نمی بینی تو تدویرِ قَدَر / در عناصِر جوشش و گردش نگر,اگر تو نمی توانی این کار را ببینی که تقدیر عشق الهی همه چیز را به گردش و دَوَران درمی آورد . به حرکت و جنبش عناصر طبیعی نگاه کن . 
917) زآنکه گردشهای آن خاشاک و کف / باشد از غَلیانِ بحرِ با شرف, زیرا حرکات خاشاک و کفِ دریا از جوش و خروش دریای با شرف حاصل شده است . 
918) بادِ سرگردان ببین اندر خروش / پیشِ اَمرش موجِ دریا بین به جوش,بادِ سرگردان را نگاه کن که در حال توفیدن است و دریا را ببین که به فرمان او امواج خروشان پدید می آورد .
919) آفتاب و ماه ، دو گاوِ خَرآس / گِرد می گردند و می دارند پاس,آفتاب و ماه مانند دو گاوی هستند که آسیا را می گردانند . یعنی آن دو به دورِ خود می گردند و حفاظت می کنند .
920) اختران هم خانه خانه می دوند / مَرکبِ هر سعد و نحسی می شوند, ستارگان نیز منزل به منزل در حرکت اند و حاملِ نیکبختی و نُحوست می شوند
921) اخترانِ چرخ گر دُور اند هَی / وین حواست کاهل اند و سُست پَی,هان ای تنسان اگر ستارگانِ فلک از تو دورند و حواس تو نیز ضعیف و ناتوان است . 
922) اخترانِ چشم و گوش و هوشِ ما / شب کجااند و به بیداری کجا ؟,به چشم و گوش و عقل ما که همچون ستارگانِ آسمان اند بنگر که در شب به چه کاری مشغول اند و در بیداری کجا هستند ؟
923) گاه در سعد و وصال و دلخوشی / گاه در نحس و فراق و بیهُشی, ستارگان چشم و گوش و عقل ما گاهی حالت سعادت و وصال و شادمانی دارند . و گاهی حالت نحسی و فراق لاشعوری .
924) ماهِ گردون چون درین گردیدن است / گاه تاریک و ، زمانی روشن است,چون ماهِ آسمان نیز در گردش است . گاه تاریک می شود و گاه روشن . یعنی ماه نیز همچون حواس ما حالاتی مختلف دارد .
925) گه بهار و صیفِ همچون شهد و شیر / گه سیاستگاهِ برف و زَمهَریر,گاهی بهار و تابستانِ فرحبخش از راه می رسد و گاهی کیفرگاه و سرمای شدید زمستان خود را نشان می دهد .
926) چونکه کلّیّات پیشِ او چو گَوست / سُخره و سجده کنِ چوگانِ اوست,از آنرو که همۀ موجودات در برابر چوگانِ مشیّت الهی مانند گُویِ غلطان ، تسلیم و مطیع هستند .
927) تو که یک جزوی دلا زین صد هزار / چون نباشی پیشِ حُکمش بی قرار ؟, ای دل تو که جزیی از آن صد هزار موجود بشمار می آیی چرا در برابر فرمان او بی تاب و بی قرار نیستی ؟
928) چون ستوری باش در حکمِ امیر / گه در آخُر حبس ، گاهی در مسیر,نسبت به حکم حضرت حق ، مانندِ مرکوبی باش که تحتِ فرمانِ صاحب و فرمانروایی خود است که گاهی او را در آخور می اندازد و حبس می کند و گاهی او را به سیر و گردش می برد . 
929) چونکه بر میخت ببندد ، بسته باش / چونکه بگشاید ، برو ، برجسته باش, هر گاه به مشیّت خود تو را بر میخِ قضا بست و تو دچار قبض شدی . بسته باش و تقلّا مکن که خود را رها کنی . و هر گاه تو را باز کرد و رها نمود چالاک باش . 
930) آفتاب اندر فلک کژ می جهد / در سیه رویی خُسوفش می دهد, هر گاه آفتاب در فلک از مسیر معینِ خود کج رود و منحرف شود . با کسوف رویش را تیره و منکدر می کند .
931) کز ذَنَب پرهیز کن ، هین هوش دار / تا نگردی تو سیه رُو دیگ وار,ای خورشید از نزدیک شدن به نقطۀ ذَنَب پرهیز کن تا مانندِ دیگ رویت سیاه نشود . 
932) ابر را هم تازیانۀ آتشین / می زنندش کآنچنان رو ، نه چنین, به ابر نیز تازیانه های آتشین می زنند که چنان حرکت کن و چنین حرکت مکن
933) بر فلان وادی ببار ، این سو مبار / گوشمالش می دهد که گوش دار,ابر را گوشمالی می دهند که باید به امر و نهی ما توجّه کنی . برو بر فلان بیابان ببار . این طرف مبار .
934) عقلِ تو از آفتابی بیش نیست / اندر آن فکری که نهی آمد ، مایست,عقل تو عظیم تر از آفتاب نیست . لذا در هر اندیشه ای که خداوند تو را از آن نهی کرده درنگ مکن و در آن اصرار مورز .
935) کژ مَنه ای عقل تو هم گامِ خویش / تا نیاید آن خُسوفِ رُو به پیش,ای عقل ، تو نیز در راه انحراف قدم مگذار تا روسیاهی برایت پیش نیاید .
936) چون گُنه کمتر بُوَد ، نیم آفتاب / مُنخَسِف بینی و نیمی نورتاب,وقتی گناه سبک تر باشد . نیمه ای از خورشید را تاریک می بینی و نیمه ای را روشن .
937) که به قدرِ جُرم می گیرم تو را / این بُوَد تقدیر در داد و جزا, پس ای انسان با توجه به تمثیل کسوفِ خورشید به اندازۀ وزنِ گناهت تو را کیفر می دهم . اینست بیان الهی در بارۀ اجرای عدل و عقاب .
938) خواه نیک و ، خواه بَد ، فاش و سَتیر / بر همه اشیا ، سمیعیم و بصیر,اعمالت چه خوب باشد و چه بد . آشکار باشد یا پنهان . ما بر همه چیز شنوا و بیناییم .
939) زین گذر کن ای پدر ، نوروز شد / خلق از خلّاق ، خوش پَدفوز شد,پدر جان از قیل و قال و سخنان کهنه و تقلیدی بگذر که نوروز فرا رسیده است . و خلایق از آفریدگار جهان ، شیرین کام شده اند .
940) باز آمد آبِ جان در جویِ ما / باز آمد شاهِ ما در کویِ ما,دوباره آبِ حیات جذباتِ الهی در جویبار وجود ما جاری شد . و درباره شاه ما که شاه حقیقت است به کوی ما باز آمد .
941) می خرامد بخت و دامن می کشد / نوبتِ توبه شکستن می زند,بخت و اقبال معنوی خرامان و دامن کشان می آید و وقت توبه شکستن را اعلام می کند . 
942) توبه را بارِ دگر سیلاب بُرد / فرصت آمد ، پاسبان را خواب بُرد, یک بار دیگر سیلاب عشق تاختن آورد و بساط توبه را از دلم برکند و با خود بُرد . موقعیّتی فراهم شد که خواب بر نگهبان غلبه کند . 
943) هر خُماری مست گشت و باده خَورد / رخت را امشب گرو خواهیم کرد,هر آدم خماری بار دیگر شراب خورد و مست شد . ما نیز امشب جامه و اثاثمان را گرو خواهیم گذاشت .
944) زآن شرابِ لعلِ جانِ جان فزا / لعل ، اندر لعل ، اندر لعلِ ما,از نوشیدن آن شرابِ سرخ معنوی که روح و جان را تقویت می کند ما به لعلِ در لعلِ در لعل تبدیل شدیم . یعنی به کمال ذوق و کشف رسیدیم .
945) باز خرّم گشت مجلس ، دلفروز / خیز ، دفعِ چشمِ بَد ، اسپند سوز, دوباره محفلِ روحانی ما رونق یافت . بلند شو برای رفعِ چشم زخم اسفند دود کن . 
946) نعرۀ مستان ، خوش می آیدم / تا ابد جانا چنین می بایدم,بانگ و فریاد مستانِ بادۀ الهی برایم دلنشین می آید . ای جان ، یعنی الهی که این مستان تا ابد با حال وجد اینگونه فریاد برآورند .
947) نک هِلالی با بِلالی یار شد / زخمِ خار او را گُل و گُلنار شد,هر چند جسم بلال همچون هلالِ ماه ، باریک و زرد شده است . ولی ضرباتِ تازیانه در نظرش همچون گُل و گُلزار ، لطیف و دلنشین جلوه کرده است 
948) گر ز زخمِ خار ، تن غربال شد / جان و جسمم گُلشنِ اقبال شد,گر چه بدنم بر اثر ضربات تازیانه ، همچون غربال سوراخ سوراخ شده است . ولی جسم و جانم به گلستان بخت و اقبال معنوی مبدّل شده است .
949) تن به پیشِ زخَمِ خارِ آن جهود / جانِ من مست و خرابِ آن وَدود,بدنم زیر ضربات تازیانه آن کافر قرار گرفته است . ولی جانم مست و خراب آن خدای مهربان است . 
950) بوی جانی سویِ جانم می رسد / بویِ یارِ مهربانم می رسد,بوی جانی به جانِ من می رسد . یعنی رایحۀ دلنواز حضرت معشوق را با مشام دل می شنوم . بوی محبوب مهربانم را استشمام می کنم .
951) از سویِ معراج آمد مصطفی / بر بِلالش حَبّذا لی حَیّذا,چون حضرت محمّد مصطفی (ص) از معراج بازگشت به بلال فرمود : خوشا بر تو ، خوشا بر تو .
952) چونکه صدّیق از بِلالِ دَم دُرُست / این شنید ، از توبۀ او دست شُست, چون ایوبکر صدّیق از بلالِ راستگو و خوش نَفَس این سخنان را شنید . از توبه دادن او منصرف شد .
3116) کودکی در پیشِ تابوت پدر / زار می نالید و برمی کوفت سر,کودکی پیشاپیش تابوت پدر خود  ، زار زار می گرید و بر سر و روی خود می زند .
3117) کِای پدر آخر کجاات می برند ؟ / تا تو را در زیرِ خاکی بفشُرند, آن کودک با گریه می گفت : آخر ای پدر تو را دارند به کجا می برند ؟ می برند که تو را به خاک بسپرند .
3118) می بَرندت خانۀ تنگِ و زَحیر / نَی در او قالی و ، نَه در وی حصیر, تو را به خانه ای تنگ و دردناک می برند که در آن خانه نه فرشی هست و نه حصیری
3119) نَی چراغی در شب و نَه روز ، نان / نَی در او بویِ طعام و ، نَه نشان, در شب نه چراغی دارد و در روز نه نانی ، نه از آنجا بوی غذا می آید و نه نشانی از آن
3120) نَی درِ معمور ، نَی در بام راه / نَی یکی همسایه کو باشد پناه, آن خانه نه در و درگاه آباد دارد و نه راهی به سطحِ زمین . و نه همسایه ای هست که یاور و پشتیبان تو باشد .
3121) جسمِ تو که بوسه گاهِ خلق بود / چون رود در خانۀ کور و کبود ؟,جسمِ تو که زمانی از طرفِ مردم ، بوسه باران می شد . اکنون چگونه در گورِ تنگ و تاریک فرو می رود ؟ 
3122) خانۀ بی زینهار و جای تنگ / که در او نَه روی می ماند نَه رنگ,گور ، خانه ای است فاقدِ امان و پناه و جایی است تنگ که در آن ، نه چهره ای می ماند و نه آب و رنگی .
3123) زین نَسَق اوصافِ خانه می شمرد / وز دو دیده ، اشکِ خونین می فشرد,خصوصیات گور را می شمرد . و از دو چشمش ، اشکِ حسرت سرازیر می کرد .
3124) گفت جوحی با پدر : ای ارجمند / والله این را خانۀ ما می بَرند,جوحی خطاب به پدر گفت : پدرِ عزیزم ، معلوم می شود که این تابوت را به خانۀ ما می برند 
3125) گفت جوحی را پدر : ابله مشو / گفت : ای بابا ، نشانی ها شنو,پدرِ جوحی به او گفت : اینقدر احمق نباش . جوحی گفت : ای پدر ، به نشانی هایی که می دهد خوب گوش کن .
3126) این نشانی ها که گفت او یک به یک / خانۀ ما راست ، بی تردید و شک,این نشانه هایی که این بچه می دهد ، بی هیچ شک و تردیدی دقیقاََ نشانه های خانۀ ماست .
3127) نَی حصیر و ، نَه چراغ و ، نَه طعام / نه درش معمور و ، نه صحن و ، نه بام,خانۀ ما هم همینطور است که او می گوید . یعنی نه حصیری دارد و نه چراغی و نه غذایی ، نه درش آباد است و نه حیاط و بام دارد .
3128) زین نَمَط دارند بر خود صد نشان / لیک کی بینند آن را طاغیان ؟,بدین سان آدم های سرکش و طاغی ، صد نشانه از این قبیل را با خود دارند . ولی آنها چگونه ممکن است این نشانه ها را مشاهده کنند ؟
3129) خانۀ آن دل که مانَد بی ضیا / از شعاعِ آفتابِ کبریا,خانۀ دلی که از پرتوِ آفتابِ حضرت حق تعالی نوری نگیرد .
3130) تنگ و تاریک است چون جانِ جُهود / بی نوا از ذوقِ سلطانِ وَدود,چنین قلبی مانند روح و روانِ حق ستیزان ، تنگ و تاریک است و از نفحات و ذوقِ پادشاه مهربان عالم وجود بی بهره است . 
3131) نَی در آن دل ، تافت تابِ آفتاب / نَی گشادِ عرصه و ، نه فتحِ باب,در آن قلب نه انوار آفتاب می تابد و نه برای آن عرصه ای وجود دارد و نه دری به روی آن گشوده می شود .
3132) گور ، خوشتر از چنین دل ، مَر تو را / آخِر از گورِ دلِ خود ، برتر آ,گور برای تو بهتر از قلبِ تیره و تار و فاقد معرفت است . آخر گامی از گورِ قلبت فراتر بگذار .
3133) زنده یی و زنده زاد ای شوخ و شَنگ / دَم نمی گیرد تو را این گورِ تنگ ؟,تو زنده ای و از موجودی زنده متولّد شده ای . ای شوخ و شیرین رفتار آیا نفس تو از این گور تنگ و تاریک بند نمی آید ؟
3134) یوسفِ وقتیّ و ، خورشیدِ سَما / زین چَه و زندان برآ و ، رُو نما,تو یوسفِ زمانی و خورشیدِ آسمان ، از این چاه و زندان بیرون بیا و خود را نشان بده .
3135) یونس ات در بطنِ ماهی پخته شد / مَخلَصش را نیست از تسبیح ، بُد,یونسِ تو ( روحِ تو ) در شکمِ ماهی ( کالبد جسمانی ) به هلاکت رسید . برای رهایی از تباهی و هلاکت ، چاره ای ندارد جز پرداختن به تسبیح الهی .
3136) گر نبودی او مُسَبَّح ، بطنِ نُون / حَبس و زندانش بُدی تا یُبعَثون,اگر حضرت یونس (ع) در شکمِ ماهی نیایش حق را نمی گفت . تا روزِ رستاخیز در شکمِ او زندانی می شد .
3137) او به تسبیح از تنِ ماهی بِجَست / چیست تسبیح ؟ آیتِ روزِ اَلَست,حضرت یونس (ع) بواسطۀ نیایش حق از شکمِ ماهی بیرون آمد . نیایش حق چیست ؟ مسلماََ نشانه ای از روزِ اَلَست .
3138) گر فراموشت شد آن تسبیحِ جان / بشنو این تسبیح هایِ ماهیان,اگر نیایش روح را فراموش کرده ای ، پس نیایش ماهی ها را گوش کن .
3139) هر که دید الله را ، اَلّلهی است / هر که دید آن بحر را ، آن ماهی است,هر کس که خدا را مشاهده کند . او فردی الهی است و هر کس که دریا را ببیند ، او ماهی است . 
3140) این جهان دریاست و تن ، ماهیّ و روح / یونسِ محجوب از نورِ صَبوح,این دنیا در مَثَل مانند دریا و جسم مانند ماهی و روح مانند یونس است که از نورِ سپیده دَم محروم و محتجب است .
3141) گر مُسَبَّح باشد از ماهی ، رهید / ور نَه در وَی هضم گشت و ناپدید,اگر یونسِ روح به نیایش و ستایش حق بپردازد از ماهی جسم به سلامت می رهد . در غیر اینصورت در درونِ این جسم ، تباه و هلاک می گردد .
3142) ماهیانِ جان ، در این دریا پُرند / تو نمی بینی به گِردت می پَرند ؟,ماهیانِ روح یعنی عارفان در دریای این جهان فراوان اند . آیا نمی بینی که پیرامونِ تو به پرواز درآمده اند ؟
3143) بر تو خود را می زنند آن ماهیان / چشم بگشا ، تا ببینی شان عیان,آن ماهیان ، خود را به تو می زنند . دیدگانت را باز کُن تا آنها را آشکارا مشاهده کنی .
3044) ماهیان را گر نمی بینی پدید / گوشِ تو تسبیحشان آخر شنید,اگر تو این ماهیان را اشکارا نمی بینی . گوشهایت که نیایش آنها را می شنود .
3045) صبر کردن ، جانِ تسبیحاتِ توست / صبر کن ، کآنست تسبیحِ دُرُست,شکیبایی کردن تو ، روح و جوهرِ نیایش های توست . شکیبا باش که شکیبایی ، نیایش راست و صحیحی است .
3046) هیچ تسبیحی ندارد آن دَرَج / صبر کن ، اَلصَّبر مِفتاحُ الفَرَج,هیچ تسبیح و نیایشی مقام صبر را ندارد . تو صبر کن که صبر ، کلیدِ رستگاری است .
3047) صبر چون پولِ صِراط آن سو ، بهشت / هست با هر خوب ، یک لالایِ زشت,صبر همانند پلِ صراط است و بهشت آن سوی پل قرار دارد . زیرا با هر زیبا رویی ، یک لَلۀ زشت همراه است .
3048) تا ز لالا می گریزی ، وصل نیست / ز آنکه لالا را ز شاهد ، فصل نیست,تا وقتی که از لَله فرار می کنی نمی توانی به وصال برسی . زیرا لله از زیبارو جدا نمی شود
3049) تو چه دانی ذوقِ صبر ، ای شیشه دل ؟ / خاصه صبر از بهرِ آن صبرِ چِگِل,ای نازک دل ، تو چه می دانی که صب چه مزه ای دارد ؟ به ویژه صبر بر آن زیباروی حقیقیِ جهان باشد .
3050) مرد را ذوقِ غزا و کرّ و فَر / مر مُخَنَث را بُوَد ذوق از ذَکر,مرد دلاور از جنگ و تاخت و تاز لذت می برد و شخصِ مردنَما از آلتِ تناسلی مردان .
3051) جز ذَکر نه دینِ او و ، ذِکرِ او / سویِ اَسفل بُرد او را فکرِ او,این مردنَما ، دین و آیینی ندارد جز آلتِ تناسلی ، اندیشۀ پَستِ او ، او را به مراتبِ پست فرود می آورد .
3052) گر برآید تا فلک ، از وَی مَترس / کو به عشقِ سُفل آموزید درس,اگر این مردنمای فرومایه در مَثَل به افلاک سربکشد . باز هم نباید از او بترسی . زیرا او از عشق های پست درس آموخته است .
3053) او به سویِ سُفل می رانَد فَرَس / گر چه سویِ عُلو جُنباند جَرَس,این نامرد هر چند صدای ادعاهای یاوه اش در همه جا بلند شده ، ولی در واقع به سوی پستی ها می تازد .
3054) از عَلَم های گدایان ترس چیست ؟ / کآن عَلَم ها لقمۀ نان را رهی است,از پرچم های افراختۀ گدایان چرا باید ترسید ؟ یعنی آن پرچم ها ترسی ندارد . زیرا پرچم ها وسیله ای برای نان خوردن و گدایی کردن است .
نیست اقلیم سخن را بهتر از من پادشاه  /درجهان ملک سخن راندن مسلم شد مرا,برای سرزمین سخن ، حکمران و پادشاهی بهتر از من وجود ندارد و من سرامد شاعران هستم و در جهان  پادشاهی سخن گفتن و شعر گفتن فقط بنام من ثبت شده است و دیگران از زیردستان من هستند
مریم بکر معنی را منم روح القدس   /  عالم ذکر معالی را منم فرمان روا,همانطورکه  جبرئیل ،حضرت مریم را که دست نخورده بود بارور نمود من نیز می توانم معانی نو ودست نخورده را در عالم علم بارور کنم و اگر بتوان برای یادکرد شرافت ها و بزرگی ، دنیائی تجسم نمود من بر این دنیا فرمانروائی میکنم  
شه طغان عقل را نائب منم نعم الوکیل/ نو عروس فضل را صاحب منم نعم الفتی,من بهترین کارگزار و نماینده ، برای پادشاه عقل هستم و من بهترین صاحب و داماد برای نو عروس علم و دانش هستم
درع حکمت پوشم و بی ترس گویم کالقتال/خوان فکرت سازم و بی بخل گویم کالصلا,من زره علم و دانش می پوشم و در میدان علم و ادب بدون هیچ ترس و وحشتی مبارز می طلبم. من سفره اندیشه خود را می گسترانم و بدون هیچ گونه خساست و لئیمی ،دیگران را دعوت به استفاده از آن می نمایم
نکته دوشیزه من حرز روحست از صفت/خاطر آبستن من نور عقل است از صفا,نکته ها و مطالب فکر من حکم دعائی برای آرامش روح دارند و روح را تسلی می بخشند و فکر بارور من به خاطر پاکی و زلالی ،حکم نوری دارد که رهنمای عقل است و عقل را هدایت میکند
رشک نظم من خورد حسان ثابت را جگر/ دست نثر من زند سحبان وائل را قفا,حسان ثابت که خود یکی از شاعران معروف عرب است به اشعار من حسادت می ورزد و نثر من آنقدر بالاتر از نثر سحبان وائل که خود یکی از خطبای عرب میباشد که پس گردنی به نثر او می زند
عقد نظامان سحر از من ستاند واسطه/قلب ضرابان شعر از من پذیرد کیمیا,شعر من به خاطر مفهوم و معنی مانند رشته پیوند شعر شاعرانی است که آنها را جادوگران شعر می نامند و شعر تقلبی  دیگران از شعر من کیمیا می پذیرد  و مشهور می شوند و ارزش پیدا میکنند
هرکجا نعلی بیندازد براق طبع من   / آسمان زو تیغ بران سازد از بهر قضا, طبع و سرشت من مانند اسبی است که از هر کجا عبور کند  جای پای او در زمین نقش می افتد  و اشعار من مانند جای پای اسب در همه مکانها دیده می شود . و آسمان از شعر من برای قضا و قدر شمشیری می سازد تا با آن به دیگران حمله کند
پیشکار حرص را بر من نبینی دست رس /  تا شهنشاه قناعت شد مرا فرمانروا, حرص و طمع در نظر من بی ارزش است و نمی تواند بر من تسط داشته باشد زیرا در نظر من قناعت بسیار ارزشمند تر است و من انسان قانعی هستم
من زمین چون سایه و آیات من گرد زمین  /   آفتاب آسا رود منزل به منزل جابجا, من مانند سایه زمین گیر هستم و در شروان مانده ام ، اما اشعار و نشانه های در اطراف زمین مانند خورشید سیر میکند و با عین اینکه من تاکنون مسافرت نکرده ام اما اشعار من در تمان جهان مشهور است
این از آن پرسان  که آخر نام این فرزانه کیست /وآن بدین گویان که گوئی جای این ساحر کجا, ساحر خود خاقانی است که مانند ساحر است و که شاعران جادوگر اند
ترش و شیرین است قدح و مدح من با اهل عصر/ از عنب می پخته سازند وز حصرم توتیا, نکوهش و سرزنش من با مردمان روزگار ترش است و ستایش و تمجید من از مردمان روزگار شیرین ، همانطور که از انگور شراب پخته درست می کنند واز غوره و انگوره نارس داروی چشم درد درست میکنند
هم عمارت ، هم زبان دارم کلید گنج عرش /وین دو دعوی را دلیلست از حدیث مصطفی, من درمیان شاعران دارای عمارت هستم و زبان من مانند کلیدی است برای گنجهای خداوند که در زیر عرش پنهان شده است و زبان ما شاعران می تواند اسرار خداوند را بیان کند و تنها دلیل برای ادعای من حدیث نبوی است
من قرین گنج و اینها خاک بیزان هوس   / من چراغ عقل و اینها روز کوران هوا, من گنجینه شعر را تصاحب کرده ام ودر شاعری به کمال رسیده ام اما دیگر شاعران از روی هوا و هوس و بیهوده به خود زخمت میدهند و شعر می سرایند  مانند کسانی که بیهوده و برای سرگرمی خاک را الک میکنند. من مانند چراغی برای راهنمائی و هدایت عقل هستم در حالی دیگر شاعران فاقد بصیرت هستند و به خاطر هوا و هوس کور هستند
دشمنند این ذهن و فطنت را حریفان حسد /منکرند این سحر و معجز را رفیقان ریا, رفیقان حسود دشمن فکر و هوشیاری من هستند و تحمل افکار مرا ندارندو رفیقان ریاکار نیز اشعار مرا که مانند سحر و جادو است را قبول ندارند
حسن یوسف را حسد بردند مشتی ناسپاس   / قول احمد را خطا گفتند جوقی ناسزا, همانطور که یک عده انسان بی ارزش چون برادارن حضرت یوسف به زیبائی او حسادت کردند شاعران بی ارزش و ناسپاس نیز بر حسادت می ورزند و باعث درد و رنج من می شوند و همانطور که عده ای انسان نا لایق گفتار حضرت محمد و قرآن کریم را گفتاری اشتباه تلقی کردند ،شاعران ورقیبان من نیز سخنان مرا بی ارزش می دانند
من همی در هند معنی راست همچون آدم/ وین خران درچین صورت کوژ چون مردم گیاه, من در آوردن معنی و حقیقت مطلب مانند هندوستان که نماد عالم معنی است آنقدر تبحر دارم که به عنوان نماد معنی لقب گرفته ام و مثل  آدم وجودی حقیقی دارم و مانند درخت مردم گیاه فقط به ظاهر ؛آدم هستند وموجودی غیر واقعی بیش نیستند
من عزیزم مصر حرمت را و این نامحرمان /غر زنان برزند و غرچکان روستا, من حکم  عزیز مصر دارم در شهر احترام  اما این شاعران منافق و نا محرم چیزی جز نابکاران و فاسدان و نامردان یک روستای بی ارزش بیش  نیستند
گر مرا دشمن شدند این قوم معزورند از آنک /من سهیلم کامدم بر موت اولاد الزنا, اگر شاعران و رقیبان ،دشمن من هستند برای دشمنی خود بهانه ای صحیح  دارند زیرا من در برابر آنها مثل ستاره سهیل هستم که اگر بر کرم شب تاب بتابم آن را نابود میکنم 
جرعه خوار ساغر فکر منند از تشنگی /   ریزه چین سفره راز منند از ناشتا  , این شاعران که به تعمیم خود ، خودشان را شاعر نامیده اندآنها مانند تشنه ای هستند که از پیاله شعر من اندکی می نوشند و مانند گرسنه ای از سفره شعر من اندکی استفاده میکنند
خویشتن هم نام خاقانی شمارند از سخن  /   بارگین را ابر نیسانی شناسند از سخا, این شاعران نام خاقانی را با نام خاقانی در یک ردیف ودر کنار یکدیگر می بینند در حالیکه این شاعران  مثل مرداب و گندابی بد بو و بی ارزش هستند  و من خاقانی چون ابر بهاری بسیار بخشنده هستم
نی همه یک رنگ دارد در نیستانها ولیک  / از یکی نی قند خیزد وز دگر نی بوریا, نی در نیزار همه دارای یک رنگ و یک شکل است اما با یکی می توان شکر درست کرد و بایکی هم حصیر ساخته می شود 
دانم از اهل سخن هر که این فصاحت بشنود   /   در میان منکر افتد خاطرش یعنی خطا, من می دانم کسانی که سخن شناس هستند اگر فصاحت کلام مرا بشنوند فکر و خاطر آنها ، کلام مرا انکار می کند ودر زشتی و ناروائی فرو می رود و دچار خطا می شود
گوید این خاقانی دریا مثابت خود منم  /  خانمش خاقانی اما از میان افتاده قا, شاعران خود را  خاقانی مثل دریا می دانند . من آنها را خاقانی می نامم اما آنها خاقانی بدون قا هستند و مثل یک چشمه بیش نیستند و به  دریا مشابهتی ندارند
با اینکه سخن به لطف آب است / کم گفتن هر سخن صواب است,  با اینکه سخن گفتن مانند آب پاک است و پرفایده، اما کم حرف زدن بهتر است.
 آب ارچه همه زلال خیزد / از خوردن پر، ملال خیزد,  اگرچه آب پاکیزه و زلال است و منافع بسیاری دارد اما اگر در خوردن آن زیاده روی کنیم، باعث ناراحتی جسم ما می شود.
 کم گوی و گزیده گوی چون در / تا زاندک تو جهان شود پر,   کم سخن بگو اما همین کم را هم سخنان خوب بگو. سخنانی ناب همچون دُر و گوهر. تا اینکه تمام جهان را سخنان ارزشمند تو فرا بگیرد.
 لاف از سخن چو در توان زد /آن خشت بود که پر توان زد,   به سخن کوتاهی که همچون در باارزش است، می توان افتخار کرد اما سخن بسیار همچون خشت زدن است که ارزشی ندارد.
 یک دسته گل دماغ پرور / از خرمن صد گیاه، بهتر,   یک دسته گل خوش عطر و بو، بهتر از صد گیاهی است که روی هم انباشته شده اند.
 کی ذره ها پیدا شود/ بی شعشعه ی شمس الضحی,   تابش نورخورشید و انعکاس آن از ذره ها دیدن ذرات را ممکن میسازد توانایی بشری هم بی تابش نور الهی (بهره بردن از کائنات )ظاهر نمی گردد.
 بی عصمت تو کی رود/ شیطان به لا حول ولا,   اگر پرده پوشی تونبود ابلیس به یگانگی تو ایمان نمی آورد 
   بی تو کجا جنبد رگی/ دردست و پای پارسا, بی تو رگی بربدن انسان پرهیزگار نمی جنبد دستور تو نباشد خورشید غروب نمیکند
    در سنگ سقایی نهی /در برق میرنده وفا, بعداز مرگ زنده میکنی چنانچه بعد از خواب بیدارمان میکنی از سنگ چشمه جریان پیدامیکند و از رعدوبرق زمین بارور میشود
    زان سیلشان کی واخرد /جز مشتری هل اتی, سیاهی شب عقل و هوش را میبرد اگر شفاعت امیرالمومنین نباشد دوباره هشیاری را به دست نمی آورند .
    وی کوفته هرسو دهل /کای جان حیران الصلا, توعصاره ی روح کل و جزئی که باغ و گل را پوشش حمایت میدهی و ددر هر سو جانهایی (ارواحی )را که به حیرت (مقامی در عرفان )رفته اند به سوی خود میخوانی .
    آنکم دهد فهم ِبیا /گوید که پیش من بیا, دیگران مرا فریب می دهند که چیزی به نفع خود از ما بستانند آن کسی که فهم و شعور داده تا سیر و سلوک بیاموزم مرا به سوی خود میخواهد بی چشم داشتی .
    آنکت دهد طال بقا /او را سزد طال بقا, در هر زمینه ای استعداد داری باید در آن مسیر حرکت کنی جاودانگی مال کسی است که عمر طولانی به بنده اش داده است .
    هم اوت  آرد در دعا /هم او دهد مزد دعا , شادی و غم را خدا میدهد و اوست که به تو دعا کردن میاموزد و دعای تورا اجابت میکند .
    زآب تو چرخی می زنم/ مانند چرخ آسیا , اطاعت میکنم ای منشا کرم و سخا .ازرونقی که تو به زندگیم دادی انگونه به رقص می آیم که شبیه گردش چرخشهای آسیاب است
    کاستون قوت ماست او/ یا کسب و کار نانبا , آسیاب نمیداند برای چه میچرخد برای تهیه ی روزی ما ؟یا برای رونق کسب و کار نانوا ولی میچرخد .
    تاگوید اوکه گفتِ او/ هرگز بننماید قفا, ساکت باش که این سخنان را باید کسی بگوید که حرفهایش عواقبی نداشته باشد .
می دان که دود ِگولخن/ هرگز نیاید بر سما,.هر چقدر که میخواهی ستیزه جویی کن صدای فریاد تو مانند دود گلخن است و هرگز به آسمان نمی رسد
کزدود آورد آسمان/ چندان لطیفی و ضیا,اگرهم به آسمان رسید آنجا را تیره نمی کند زیرا لطافت آسمان نتیجه ی گازهایی است که در انفجار بزرگ(مه بانگ )ایجاد شده است .
با نقش گرمابه مکن /این جمله چالیش و غزا,که با نقش تقوی (شستشوی درون )مبارزه نکن و از تشبیه آه و فغان آنها به دود گلخن بهتر است به معنی دوبیت در یکجا نیز بپردازیم .
ور دامن اورا کشی /هم برتو تنگ آید قبا ,هرچه با عنایت الهی مخالفت کنی چون خودت نیز از این رحمت سود میبری به زیان خودت خواهد بود و اگر میدان را برما تنگ کنی خودت در تنگنا میفتی .
 بس برطپیدند و نشد /درما ن نبود الا رضا ,قبل از تو بودند کسانیکه همین را را رفتند و بالاخره تسلیم رضای حق شدند وصبر پیشه کردند پس باید پذیرفت آنچه را که مقدر است و صبر کرد .
جان گفت  ای نادی / ِخوش اهلا و سهلا مرحبا ,جان مخاطب ِمنبع الهام است که ترا میخوانم دوباره سوی  من آی (گویی مدتی غفلت کرده است )که جان و روح مولانه پاسخ میدهد خوش آمدی سلام
یک بار دیگر بانگ زن / تا برپرم بر هل اتی,.به روی چشمم(گوش به فرمانم و اطاعت میکنم چون تورا باور دارم )اگر یک بار دیگر مرا بخوانی تا جایگاه و مرتبه ی امیر المومنین پرواز میکنم 
"آخر کجا می خوانیم / گفتا :""برون از جان و جا """,ای مهمانی که وجودت کیمیاست مرا به کجا میخوانی؟گفت به جایی که از روح و مکان فراتراست
دل برغریبی می نهی /ای کی بود شرط وفا,.تو روحی هستی که برآگاهی روح من میفزایی زیرا ما هردو ازیک اصل هستیم حالا به دنیای مادی دل میبندی ؟این شرط وفاست .
آن گنده پیر کابلی /صدسحر کردت از دغا ,.از اصل، آواره شدن خوشآیند توشده و جایگاه واقعی خود را فراموش کرده اسیر حیله وجادوی پیرزال بدبوی کابلی (کنایه از وابستگی های دنیوی )شدی .
چون برنمیگردد سرت / چون دل نمی جوشد ترا ,ما به قافله ای پوینده که بسوی مرحله ی موعود (وصل حق )می رود پیوستیم چرا سربرنمیگردانی ؟چون دلت در راه حق به جوش و خروش نیفتاده است .
ای بس رفیق و هم نفس/ آنجا نشسته گوش ما,فریاد قافله سالارو زنگ کاروان هایی را که ازعقب و جلو در حرکتند گوش ما نمی شنود زیرا سرگرم کسانی هستیم که با ما زیر یک سقف زندگی می کنند
نعره زنان در گوش ما/ که سوی شاه آ ای گدا , عده ای در گوشه ای که ما نشستیم هستند (همراهان)همه مست آگاهی و سرخوش از آن ومن بیهوش هستم و از نظر آگاهی عرفانی کم بضاعت .آنها فریاد میزنند درگوش من که ای گدا سوی خدا بیا .
ای عیسی پنهان شده / بر طارم مینا بیا ,.ای روشنایی دیده (مایه ی بصیرت )به سوی من بیا  
یعقوب مسکین پیر شد / ای یوسف برنا بیا,دلم زمانی چون کمانی تیراندازی میکرد اکنون مانند تیر میخواهد از تن به بیرون پرتاب شود و تن کمان شده
گاوی خدایی میکند / از سینه ی سینا بیا ,.ای موسی عمران تقدسی چندین برابر کوه سینا در سینه ی تو است مردم نادان شخصیت هایی را پرستش می کنند که خودشان آن را ساختند مانند گوساله ی سامری ،از میانه کوه بیرون بیا .
در گور تن تنگ آمدم / ای جان ِبا پهنا بیا ,زرد رنگ و مانند چنگ خم شدم از گورتن به تنگ امدم ای جانی که گستره ی آگاهی تو زیاد است(جان با پهنا ) بیا .
زان طره ی اندر همت / ای سرّ ارسلنا بیا ,چشم محمد از تو اشکبارشده و به شادی دنیوی پشت کرده در طریق طلب تو
ای دیده ی بینا به حق / ای سینه ی دانا بیا,خورشید فقط انعکاسی از تو هست زیرا تو از اولیاالله پیشی گرفتی
دل داده ام دیراست من / تاجان دهم جانا بیا,توجانی و جان و روح مردم مانند تن ترا در خود پوشانده تن بدون جان نمی ارزد برای جان دادن دیراست زیرا من دلم را باختم .
اول تو ای دردا برو / وآخر تو درمانا بیا ,ازوقتی دلم را در اختیار گرفتی جان به حدی از آگاهی رسیده که اکنون وقت بهره برداری است تو که هم دردی هم درمان .آن صورت از تو که درد مندم میکند باید برود تا مایه درمانم گردی .
دی بردلش تیری بزن / دی برسرش خارابیا,.چرخ حیله گر اجازه نداد تامن قدر تورا بدانم (این اتفاق در گذشته افتاده )پس گذشته را نابود کن
کس نیست شاها محرمت / در قرب او ادنی بیا,:بااین پیروزی بزرگی(اشراق ) که بدست آوردی جایگاه تو به ذات احدیت نزدیکترین مرتبه است .در این بیت مولانا اجازه عروج میخواهد تا در وعده گاه حاضرشود .
تبریز چون عرش مکین / از مسجد اقصی بیا,جانم خدمتگزار توست از شکوه تو تبریز عرش با منزلتی شده از مسجد الاقصی به تبریز بیا ،همانطور که به مسجدالقصی رفتی به اینجا هم بیا .
نی دلق صد پاره کشان / چیزی بده درویش را ,.نشان درویش کوی تو جز جان و زبانی حق گو نیست لباس پاره گواه درویشی اهل حقیقت نیست
خارازتو نسرین میشود / چیزی بده درویش را,اگر بت بت پرست در بت ترا جستجو کند کفراو دین اوست .خار (انسان تابع عقل خشک )با یافتن تو گل (عارف با توجه به شکفتگی آن )میشود .
خودرا بگو تو چیستی / چیزی بده درویش را,عرفان دریای بی انتهایی است پراز ماهی های چموش عارف باید ماهیگیری باشد صبورکه قلاب به دریای عرفان نهاده است بزرگترین این هاهی ها اشراق است .
تو محتشم او محتشم / چیزی بده درویش را,زیاد به خود نه اندیش جان را در نیستی انداز یار ما زیرا دوپادشاه در یک اقلیم نمی گنجند 
افتاده در غرقابه ای  / تا خود که داند آشنا,ای رهروان راه عشق امروز ماو شما در گرداب بلا(اوضاع آشفته ) افتادیم تا چه کسی به شنا کردن دراین گرداب آشنا باشد  .
مرغان آبی را چه غم / تا غم خورد مرغ هوا,اگر دنیارا سیل بگیرد باموجهای عظیم (کوهان شتررا به موج تشبیه کرده است ) مرغان آبزی غصه ای ندارند این مرغان هواهستند که باید به خود بیندیشند
زان سان که ماهی را بود / دریا و طوفان جان فزا ,می خواهد لباس عیاری برتن کند و در اوضاع آشفته ای بوجود آمده باکمک حضرت موسی (اعجاز)عارفان (یاران ) را نجات دهد و در آب (آگاهی)غوطه ورشود .
ای موسی عمران بیا / بر آب دریا زن عصا,می خواهد لباس عیاری برتن کند و در اوضاع آشفته ای بوجود آمده باکمک حضرت موسی (اعجاز)عارفان (یاران ) را نجات دهد و در آب (آگاهی)غوطه ورشود .
سودای آن ساقی مرا  / باقی همه آنِ شما,شرایط حاکم (اوضاع فعلی )در هرسری اندیشه ای می پروراند(از اوضاع حاکم هر کس میخواهد به نحوی سود برد ) اندیشه ی ساقی (راهی که خدا پیش رویم نهاده  )برای من کافیست غیر آن همه مال شما .
امروز می در میدهد  / تا بر کند از ما قبا ,.دیروز ساقی از سرمستان کلاه برداشت (براندیشه ی آنان مسلط شد )امروز مرامست می آگاهی میکند تا قبا (لباس روحانیت ) از تن بد آورم
خواهی سوی مستیم کش / خواهی ببر سوی فنا,هرجا باشم تو بامنی چون بینایی من هستی اگرمیخواهی مستم کن یا مرا سوی فنا (مرتبه ای در عرفان معادل نیروانا در بودائیسم )ببر
گر برده ایم انگورتو / تو برده ای انبان ما ,ای باغبان (کنایه اززندگی )ازچه رودردست و پای ما پیچیده ای اگر ماازتوانگور  (آگاهی نارس)بریم تو هرچه اندوختیم ازما می گیری .
زان جامه ها بدریده ای / ای کُربُزِ لعلین قبا,ای عارف تو پوینده ای کم نظیر هستی زیرا خلاف حرکت سایرین میروی وتو این پیغام را گرفتی و به این جهت در مرتبه بالایی قرارداری .
"ک""ای هرکه خواهد نردبان / تاجان سپارد در بلا",.آنهایی که قبلا به عرفان رسیده اند و درجات تعالی را تا آسمان طی کرده اند به عرفا هی می زنند و میگویند باید دراین راه خطرها را بپذیرید زیرا راه عشق پربلاست .
از شیشه ی گلابگرچون روح / از آن جام سما,برخیز ای روح ازتن بیرون تراوش کن همانطور که عطر و بوی عرقیات از شیشه ای که هیچ شکافی ندارد به بیرون می تراود همانطور که روح از جام آسمان تراوش کرد .
بودیم ما همچون شما / ما روح گشتیم الصلا,شما مورد قبول و مبارک هستید با صورتی شکفته .من نیزچون شمابودم تا زمانیکه مرا خواند و ازتن رهیدم و روح گشتم .
مارا نمی خواهد مگر / خواهم شمارا بی شما,آینه ساز آهن را می خرد و آن را صیقل میدهد(مانند زیر بم دنیا که انسان را می سازد)  طوریکه  از آن جرقه می جهد تا تبدیل شود به آینه یعنی آینه سازصورت خورا در آهن صیقل یافته ببیند(دنیا هستی مطلق را در آینه وجود شما می بیند ) چون خدا که باید خود را در شما ببیند و آنوقت یکی میشوید باحق .یعنی شما هستید و شما نیستید
بی حرف و صوت و رنگ و بو/ بی شمس کی تابد ضیا,مولانا از منبع الهام خود میخواهد که اسرار اولیا الله را برای او بازگو کند.
ای پاک تر از جان و جا /آخر کجا بودی ؟کجا,.ای متجلی کننده ی عشق در دل عشاق از آنکه ما به او دل باختیم (آگاه کننده ی دلها )خبرداری چمن اسراری از تو دردل دارد و باعث شکوفایی باغ ها میگردی (تجلی عرفان در دل عارفان )اوضاع مساعد است و خوش یمن به کمک عشاق خدا بیایید تورا که پاکتر از روح و مکان آن (تن)هستی می جویم
پیراهن یوسف بود / یا خود روان مصطفی,.بوی خوشی که مانند بوی پیراهن یوسف موجب بینایی(بصیرت)و یا چون بعثت حضرت محمد پیام آور اسلام است
 به نام چاشنی بخش زبان ها / حلاوت سنج معنی در بیان ها,به نام خدایی که بردن نامش، سخن را شیرین می کند و معیار دلنشین بودن یک سخن، بردن نام اوست. 
 بلند آن سر که او خواهد بلندش / نژند آن دل که او خواهد نژندش,هرکه را بخواهد عزت و اقتدار می بخشد و هرکه را بخواهد خوار و ذلیل می کند.
درِ نابستۀ احسان گشاده‌ست / به هر کس آنچه می‌بایست داده ست,خداوند همیشه درهای احسان و نیکی به بندگانش را باز گذاشته (یعنی لطف خدا دائمی است) و به هرکس آنچه را که شایسته اوست، می بخشد.
به ترتیبی نهاده وضع عالم / که نی یک موی باشد بیش و نی کم, خداوند چنان بادقت و منظم عالم را آفریده که محال است حتی به اندازه یک موی کوچک، چیزی سر جای خودش نباشد. 
اگر لطفش قرین حال گردد / همه اِدبارها اِقبال گردد, اگر لطف خدا شامل حال بنده ای شود، همه بدبختی هایش به خوشبختی مبدل می گردد.
 وگر توفیق ِ او یک سو نهد پای / نه از تدبیر کار آید نه از رای, اگر توفیق انجام کاری را از انسان بگیرد، نه از چاره اندیشی های انسان مشکل حل می شود نه از فکر و اندیشه اش کاری برمی آید.
 خرد را گر نبخشد روشنایی / بماند تا ابد در تیره رایی, اگر خداوند به عقل انسان روشنایی (علم) ندهد، تا ابد در تاریکی جهل و کج اندیشی باقی خواهد ماند.
کمال عقل آن باشد در این راه / که گوید نیستم از هیچ آگاه, وقتی عقل انسان کامل میشود که بداند از هیچ چیز آگاه نیست و بگوید: نمی دانم.
به نام خداوند جان و خرد / کَزین برتر اندیشه، بر نگذرد,  به نام خداوندی که جان و عقل و خرد را آفرید، همه چیز را آغاز می کنیم. چرا که در انجام هرکار اندیشه ای جز آوردن نام خدا از ذهن نمی گذرد.
خرد رهنمای و خرد دلگشای / خرد، دست گیرد به هردو سَرای,  دانایی، راهنمای انسان و نشاط دهنده ذات انسان است. عقل و خرد، انسان را هم در دنیا و هم در آخرت کمک می کند.
به دانش گرای و بدو شو بلند / چو خواهی که از بد نیابی گَزند,  به علم و دانش متمایل شو و از آن کمک بگیر تا رشد کنی. اگر می خواهی از بدخواهان آسیبی به تو نرسد
ز نادان، بنالد دل سنگ و کوه / اَزیرا ندارد بَرِ کس، شُکوه,   از انسان نادان حتی سنگ ها و کوه ها و تمام آفریده های خدا ناله می کنند! به همین دلیل انسان نادان پیش کسی ارزش و اعتبار ندارد.
توانا بوَد، هر که دانا بوَد / ز دانش دل پیر، بُرنا بود,   هرکسی که علم و دانش داشته باشد، تواناست و با علم و دانش دل های پیر، جوان و بانشاط می شوند.
فضلِ خدای را، که تواند شمار کرد؟‌ / یا کیست آن که شُکر یکی از هزار کرد؟,   چه کسی می تواند بخشش بی نهایت خداوند را بشمارد؟
ابر، آب داد بیخ درختان مرده را/ شاخ برهنه، پیرهن نوبهار کرد,   ابرها (با اجازه خدا) تا ریشه درختان مرده را آبیاری می کنند و بار دیگر درختان خشک زمستانی را سرسبز کرده و لباس فصل بهار را که پر از گل و شکوفه است، بر تن آنها می پوشاند.
توحیدگوی او، نه بنی‌آدم‌اند و بس / هر بلبلی که زمزمه بر شاخسار کرد,   تنها انسان ها نیستند که خداوند را یکتا می دانند و ذکر او را می گویند؛ بلکه تمام موجودات عالم به تسبیح خداوند مشغولند. هر بلبلی که روی درختان آواز می خواند درواقع به ذکر خدا مشغول است.
دیدار یار غایب دانی چه ذوق دارد / ابری که در بیابان بر تشنه ای ببارد,    آیا می دانی که دیدار کسی که مدت ها غایب بوده چقدر خوشحال کننده است و عاشق را بر سر کیف می آورد؟
